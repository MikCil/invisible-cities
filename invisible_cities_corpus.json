[{
        "ID": "01",
        "category": "Le città e la memoria 1",
        "category_id": "01",
        "chapter": "01",
        "content": "Le città e la memoria. 1.\nPartendosi di là e andando tre giornate verso levante,\nl’uomo si trova a Diomira, città con sessanta cupole\nd’argento, statue in bronzo di tutti gli dei, vie lastricate\nin stagno, un teatro di cristallo, un gallo d’oro che canta\nogni mattina su una torre. Tutte queste bellezze il viaggiatore già conosce per averle viste anche in altre città.\nMa la proprietà di questa è che chi vi arriva una sera di\nsettembre, quando le giornate s’accorciano e le lampade\nmulticolori s’accendono tutte insieme sulle porte delle\nfriggitorie, e da una terrazza una voce di donna grida:\nuh!, viene da invidiare quelli che ora pensano d’aver già\nvissuto una sera uguale a questa e d’esser stati quella\nvolta felici.\n"
    },
    {
        "ID": "02",
        "category": "Le città e la memoria 2",
        "category_id": "02",
        "chapter": "01",
        "content": "Le città e la memoria. 2.\nAll’uomo che cavalcava lungamente per terreni selvatici viene desiderio d’una città. Finalmente giunge a Isidora, città dove i palazzi hanno scale a chiocciola incrostate di chiocciole marine, dove si fabbricano a regola\nd’arte cannocchiali e violini, dove quando il forestiero è\nincerto tra due donne ne incontra sempre una terza, dove le lotte dei galli degenerano in risse sanguinose tra gli\nscommettitori. A tutte queste cose egli pensava quando\ndesiderava una città. Isidora è dunque la città dei suoi\nsogni: con una differenza. La città sognata conteneva lui\ngiovane; a Isidora arriva in tarda età. Nella piazza c’è il\nmuretto dei vecchi che guardano passare la gioventú; lui\nè seduto in fila con loro. I desideri sono già ricordi.\n"
    },
    {
        "ID": "03",
        "category": "Le città e il desiderio 1",
        "category_id": "01",
        "chapter": "01",
        "content": "Le città e il desiderio. 1.\nDella città di Dorotea si può parlare in due maniere:\ndire che quattro torri d’alluminio s’elevano dalle sue\nmura fiancheggiando sette porte dal ponte levatoio a\nmolla che scavalca il fossato la cui acqua alimenta quattro verdi canali che attraversano la città e la dividono in\nnove quartieri, ognuno di trecento case e settecento fumaioli; e tenendo conto che le ragazze da marito di ciascun quartiere si sposano con giovani di altri quartieri e\nle loro famiglie si scambiano le mercanzie che ognuna\nha in privativa: bergamotti, uova di storione, astrolabi,\nametiste, fare calcoli in base a questi dati fino a sapere\ntutto quello che si vuole della città nel passato nel presente nel futuro; oppure dire come il cammelliere che\nmi condusse laggiú: “Vi arrivai nella prima giovinezza,\nuna mattina, molta gente andava svelta per le vie verso il\nmercato, le donne avevano bei denti e guardavano dritto\nnegli occhi, tre soldati sopra un palco suonavano il clarino, dappertutto intorno giravano ruote e sventolavano\nscritte colorate. Prima d’allora non avevo conosciuto\nche il deserto e le piste delle carovane. Quella mattina a\nDorotea sentii che non c’era bene della vita che non potessi aspettarmi. Nel seguito degli anni i miei occhi sono\ntornati a contemplare le distese del deserto e le piste\ndelle carovane; ma ora so che questa è solo una delle\ntante vie che mi si aprivano quella mattina a Dorotea”.\n"
    },
    {
        "ID": "04",
        "category": "Le città e la memoria 3",
        "category_id": "03",
        "chapter": "01",
        "content": "Le città e la memoria. 3.\nInutilmente, magnanimo Kublai, tenterò di descriverti la città di Zaira dagli alti bastioni. Potrei dirti di quanti gradini sono le vie fatte a scale, di che sesto gli archi\ndei porticati, di quali lamine di zinco sono ricoperti i tetti; ma so già che sarebbe come non dirti nulla. Non di\nquesto è fatta la città, ma di relazioni tra le misure del\nsuo spazio e gli avvenimenti del suo passato: la distanza\ndal suolo d’un lampione e i piedi penzolanti d’un usurpatore impiccato; il filo teso dal lampione alla ringhiera\ndi fronte e i festoni che impavesano il percorso del corteo nuziale della regina; l’altezza di quella ringhiera e il\nsalto dell’adultero che la scavalca all’alba; l’inclinazione\nd’una grondaia e l’incedervi d’un gatto che si infila nella\nstessa finestra; la linea di tiro della nave cannoniera apparsa all’improvviso dietro il capo e la bomba che distrugge la grondaia; gli strappi delle reti da pesca e i tre\nvecchi che seduti sul molo a rammendare le reti si raccontano per la centesima volta la storia della cannoniera\ndell’usurpatore, che si dice fosse un figlio adulterino\ndella regina, abbandonato in fasce lí sul molo.\nDi quest’onda che rifluisce dai ricordi la citta s’imbeve come una spugna e si dilata. Una descrizione di Zaira\nquale è oggi dovrebbe contenere tutto il passato di Zaira. Ma la città non dice il suo passato, lo contiene come\nle linee d’una mano, scritto negli spigoli delle vie, nelle\ngriglie delle finestre, negli scorrimano delle scale, nelle\nantenne dei parafulmini, nelle aste delle bandiere, ogni\nsegmento rigato a sua volta di graffi, seghettature, intagli, svirgole.\n"
    },
    {
        "ID": "05",
        "category": "Le città e il desiderio 2",
        "category_id": "02",
        "chapter": "01",
        "content": "Le città e il desiderio. 2.\nDi capo a tre giornate, andando verso mezzodí, l’uomo si incontra ad Anastasia, città bagnata da canali concentrici e sorvolata da aquiloni. Dovrei ora enumerare le\nmerci che qui si comprano con vantaggio: agata onice\ncrisopazio e altre varietà di calcedonio; lodare la carne\ndel fagiano dorato che qui si cucina sulla fiamma di legno di ciliegio stagionato e si cosparge con molto origano; dire delle donne che ho visto fare il bagno nella vasca d’un giardino e che talvolta invitano – si racconta – il\npasseggero a spogliarsi con loro e a rincorrerle nell’acqua. Ma con queste notizie non ti direi la vera essenza\ndella città: perché mentre la descrizione di Anastasia\nnon fa che risvegliare i desideri uno per volta per obbligarti a soffocarli, a chi si trova un mattino in mezzo ad\nAnastasia i desideri si risvegliano tutti insieme e ti circondano. La città ti appare come un tutto in cui nessun\ndesiderio va perduto e di cui tu fai parte, e poiché essa\ngode tutto quello che tu non godi, a te non resta che abitare questo desiderio ed esserne contento. Tale potere,\nche ora dicono maligno ora benigno, ha Anastasia, città\ningannatrice: se per otto ore al giorno tu lavori come tagliatore d’agate onici crisopazi, la tua fatica che dà forma al desiderio prende dal desiderio la sua forma, e credi di godere per tutta Anastasia mentre non ne sei che lo\nschiavo.\n"
    },
    {
        "ID": "06",
        "category": "Le città e i segni 1",
        "category_id": "01",
        "chapter": "01",
        "content": "Le città e i segni. 1.\nL’uomo cammina per giornate tra gli alberi e le pietre. Raramente l’occhio si ferma su una cosa, ed è quando l’ha riconosciuta per il segno d’un altra cosa: un’impronta sulla sabbia indica il passaggio della tigre, un\npantano annuncia una vena d’acqua, il fiore dell’ibisco\nla fine dell’inverno. Tutto il resto è muto e intercambiabile; alberi e pietre sono soltanto ciò che sono.\nFinalmente il viaggio conduce alla città di Tamara. Ci\nsi addentra per vie fitte d’insegne che sporgono dai muri. L’occhio non vede cose ma figure di cose che significano altre cose: la tenaglia indica la casa del cavadenti, il\nboccale la taverna, le alabarde il corpo di guardia, la stadera l’erbivendola. Statue e scudi rappresentano leoni\ndelfini torri stelle: segno che qualcosa – chissà cosa – ha\nper segno un leone o delfino o torre o stella. Altri segnali avvertono di ciò che in un luogo è proibito – entrare\nnel vicolo con i carretti, orinare dietro l’edicola, pescare\ncon la canna dal ponte – e di ciò che è lecito – abbeverare le zebre, giocare a bocce, bruciare i cadaveri dei parenti. Dalla porta dei templi si vedono le statue degli\ndei, raffigurati ognuno coi suoi attributi: la cornucopia,\nla clessidra, la medusa, per cui il fedele può riconoscerli\ne rivolgere loro le preghiere giuste. Se un edificio non\nporta nessuna insegna o figura, la sua stessa forma e il\nposto che occupa nell’ordine della città bastano a indicarne la funzione: la reggia, la prigione, la zecca, la scuola pitagorica, il bordello. Anche le mercanzie che i venditori mettono in mostra sui banchi valgono non per se\nstesse ma come segni d’altre cose: la benda ricamata per\nla fronte vuol dire eleganza, la portantina dorata potere,\ni volumi di Averroè sapienza, il monile per la caviglia voluttà. Lo sguardo percorre le vie come pagine scritte: la\ncittà dice tutto quello che devi pensare, ti fa ripetere il\nsuo discorso, e mentre credi di visitare Tamara non fai\nche registrare i nomi con cui essa definisce se stessa e\ntutte le sue parti.\nCome veramente sia la città sotto questo fitto involucro di segni, cosa contenga o nasconda, l’uomo esce da\nTamara senza averlo saputo. Fuori s’estende la terra\nvuota fino all’orizzonte, s’apre il cielo dove corrono le\nnuvole. Nella forma che il caso e il vento dànno alle nuvole l’uomo è già intento a riconoscere figure: un veliero, una mano, un elefante...\n"
    },
    {
        "ID": "07",
        "category": "Le città e la memoria 4",
        "category_id": "04",
        "chapter": "01",
        "content": "Le città e la memoria. 4.\nAl di là di sei fiumi e tre catene di montagne sorge\nZora, città che chi l’ha vista una volta non può piú dimenticare. Ma non perché essa lasci come altre città memorabili un’immagine fuor del comune nei ricordi. Zora\nha la proprietà di restare nella memoria punto per punto, nella successione delle vie, e delle case lungo le vie, e\ndelle porte e delle finestre nelle case, pur non mostrando in esse bellezze o rarità particolari. Il suo segreto è il\nmodo in cui la vista scorre su figure che si succedono\ncome in una partitura musicale nella quale non si può\ncambiare o spostare una sola nota. L’uomo che sa a memoria com’è fatta Zora, la notte quando non può dormire immagina di camminare per le sue vie e ricorda l’ordine in cui si succedono l’orologio di rame, la tenda a strisce del barbiere, lo zampillo dai nove schizzi, la torre di\nvetro dell’astronomo, la edicola del venditore di cocomeri, la statua dell’eremita e del leone, il bagno turco, il\ncaffè all’angolo, la traversa che va al porto. Questa città\nche non si cancella dalla mente e come un’armatura o\nreticolo nelle cui caselle ognuno può disporre le cose\nche vuole ricordare: nomi di uomini illustri, virtú, numeri, classificazioni vegetali e minerali, date di battaglie,\ncostellazioni, parti del discorso. Tra ogni nozione e ogni\npunto dell’itinerario potrà stabilire un nesso d’affinità o\ndi contrasto che serva da richiamo istantaneo alla memoria. Cosicché gli uomini piú sapienti del mondo sono\nquelli che sanno a mente Zora.\nMa inutilmente mi sono messo in viaggio per visitare\nla città: obbligata a restare immobile e uguale a se stessa\nper essere meglio ricordata, Zora languí, si disfece e\nscomparve. La Terra l’ha dimenticata.\n"
    },
    {
        "ID": "08",
        "category": "Le città e il desiderio 3",
        "category_id": "03",
        "chapter": "01",
        "content": "Le città e il desiderio. 3.\nIn due modi si raggiunge Despina: per nave o per\ncammello. La città si presenta differente a chi viene da\nterra e a chi dal mare.\nIl cammelliere che vede spuntare all’orizzonte dell’altipiano i pinnacoli dei grattacieli, le antenne radar, sbattere le maniche a vento bianche e rosse, buttare fumo i\nfumaioli, pensa a una nave, sa che è una città ma la pensa come un bastimento che lo porti via dal deserto, un\nveliero che stia per salpare, col vento che già gonfia le\nvele non ancora slegate, o un vapore con la caldaia che\nvibra nella carena di ferro, e pensa a tutti i porti, alle\nmerci d’oltremare che le gru scaricano sui moli, alle\nosterie dove equipaggi di diversa bandiera si rompono\nbottiglie sulla testa, alle finestre illuminate a pianterreno, ognuna con una donna che si pettina.\nNella foschia della costa il marinaio distingue la forma\nd’una gobba di cammello, d’una sella ricamata di frange\nluccicanti tra due gobbe chiazzate che avanzano dondolando, sa che è una città ma la pensa come un cammello\ndal cui basto pendono otri e bisacce di frutta candita, vino di datteri, foglie di tabacco, e già si vede in testa ad\nuna lunga carovana che lo porta via dal deserto del mare,\nverso oasi d’acqua dolce all’ombra seghettata delle palme, verso palazzi dalle spesse mura di calce, dai cortili di\npiastrelle su cui ballano scalze le danzatrici, e muovono\nle braccia un po’ nel velo e un po’ fuori dal velo.\nOgni città riceve la sua forma dal deserto a cui si oppone; e cosí il cammelliere e il marinaio vedono Despina, città di confine tra due deserti.\n"
    },
    {
        "ID": "09",
        "category": "Le città e i segni 2",
        "category_id": "02",
        "chapter": "01",
        "content": "Le città e i segni. 2.\nDalla città di Zirma i viaggiatori tornano con ricordi\nben distinti: un negro cieco che grida nella folla, un pazzo che si sporge dal cornicione d’un grattacielo, una ragazza che passeggia con un puma legato al guinzaglio. In\nrealtà molti dei ciechi che battono il bastone sui selciati\ndi Zirma sono negri, in ogni grattacielo c’è qualcuno che\nimpazzisce, tutti i pazzi passano le ore sui cornicioni,\nnon c’è puma che non sia allevato per un capriccio di ragazza. La città è ridondante: si ripete perché qualcosa\narrivi a fissarsi nella mente.\nTorno anch’io da Zirma: il mio ricordo comprende\ndirigibili che volano in tutti i sensi all’altezza delle finestre, vie di botteghe dove si disegnano tatuaggi sulla pelle ai marinai, treni sotterranei stipati di donne obese in\npreda all’afa. I compagni che erano con me nel viaggio\ninvece giurano d’aver visto un solo dirigibile librarsi tra\nle guglie della città, un solo tatuatore disporre sul suo\npanchetto aghi e inchiostri e disegni traforati, una sola\ndonna–cannone farsi vento sulla piattaforma d’un vagone. La memoria è ridondante: ripete i segni perché la\ncittà cominci a esistere.\n"
    },
    {
        "ID": "10",
        "category": "Le città sottili 1",
        "category_id": "01",
        "chapter": "01",
        "content": "Le città sottili. 1.\nIsaura, città dai mille pozzi, si presume sorga sopra\nun profondo lago sotterraneo. Dappertutto dove gli abitanti scavando nella terra lunghi buchi verticali sono riusciti a tirar su dell’acqua, fin là e non oltre si è estesa la\ncittà: il suo perimetro verdeggiante ripete quello delle rive buie del lago sepolto, un paesaggio invisibile condiziona quello visibile, tutto ciò che si muove al sole è\nspinto dall’onda che batte chiusa sotto il cielo calcareo\ndella roccia.\nDi conseguenza religioni di due specie si dànno a\nIsaura. Gli dei della città, secondo alcuni, abitano nella\nprofondità, nel lago nero che nutre le vene sotterrranee.\nSecondo altri gli dei abitano nei secchi che risalgono appesi alla fune quando appaiono fuori della vera dei pozzi, nelle carrucole che girano, negli argani delle norie,\nnelle leve delle pompe, nelle pale dei mulini a vento che\ntirano su l’acqua delle trivellazioni, nei castelli di traliccio che reggono l’avvitarsi delle sonde, nei serbatoi pensili sopra i tetti in cima a trampoli, negli archi sottili degli acquedotti, in tutte le colonne d’acqua, i tubi\nverticali, i saliscendi, i troppopieni, su fino alle girandole che sormontano le aeree impalcature d’Isaura, città\nche si muove tutta verso l’alto.\n"
    },
    {
        "ID": "11",
        "category": "Le città e la memoria 5",
        "category_id": "05",
        "chapter": "02",
        "content": "Le città e la memoria. 5.\nA Maurilia, il viaggiatore è invitato a visitare la città e\nnello stesso tempo a osservare certe vecchie cartoline illustrate che la rappresentano com’era prima: la stessa\nidentica piazza con una gallina al posto della stazione\ndegli autobus, il chiosco della musica al posto del cavalcavia, due signorine col parasole bianco al posto della\nfabbrica di esplosivi. Per non deludere gli abitanti occorre che il viaggiatore lodi la città nelle cartoline e la\npreferisca a quella presente, avendo però cura di contenere il suo rammarico per i cambiamenti entro regole\nprecise: riconoscendo che la magnificenza a prosperità\ndi Maurilia diventata metropoli, se confrontate con la\nvecchia Maurilia provinciale, non ripagano d’una certa\ngrazia perduta, la quale può tuttavia essere goduta soltanto adesso nella vecchie cartoline, mentre prima, con\nla Maurilia provinciale sotto gli occhi, di grazioso non ci\nsi vedeva proprio nulla, e men che meno ce lo si vedrebbe oggi, se Maurilia fosse rimasta tale e quale, e che comunque la metropoli ha questa attrattiva in piú, che attraverso ciò che è diventata si può ripensare con\nnostalgia a quella che era.\nGuardatevi dal dir loro che talvolta città diverse si\nsuccedono sopra lo stesso suolo e sotto lo stesso nome,\nnascono e muoiono senza essersi conosciute, incomunicabili tra loro. Alle volte anche i nomi degli abitanti restano uguali, e l’accento delle voci, e perfino i lineamenti delle facce; ma gli dèi che abitano sotto i nomi e sopra\ni luoghi se ne sono andati senza dir nulla e al loro posto\nsi sono annidati dèi estranei. È vano chiedersi se essi sono migliori o peggiori degli antichi, dato che non esiste\ntra loro alcun rapporto, cosí come le vecchie cartoline\nnon rappresentano Maurilia com’era, ma un’altra città\nche per caso si chiamava Maurilia come questa.\n"
    },
    {
        "ID": "12",
        "category": "Le città e il desiderio 4",
        "category_id": "04",
        "chapter": "02",
        "content": "Le città e il desiderio. 4.\nAl centro di Fedora, metropoli di pietra grigia, sta un\npalazzo di metallo con una sfera di vetro in ogni stanza.\nGuardando dentro ogni sfera si vede una città azzurra\nche è il modello di un’altra Fedora. Sono le forme che la\ncittà avrebbe potuto prendere se non fosse, per una ragione o per l’altra, diventata come oggi la vediamo. In\nogni epoca qualcuno, guardando Fedora qual era, aveva\nimmaginato il modo di farne la città ideale, ma mentre\ncostruiva il suo modello in miniatura già Fedora non era\npiú la stessa di prima, e quello che fino a ieri era stato un\nsuo possibile futuro ormai era solo un giocattolo in una\nsfera di vetro.\nFedora ha adesso nel palazzo delle sfere il suo museo:\nogni abitante lo visita, sceglie la città che corrisponde ai\nsuoi desideri, la contempla immaginando di specchiarsi\nnella peschiera delle meduse che doveva raccogliere le\nacque del canale (se non fosse stato prosciugato), di percorrere dall’alto del baldacchino il viale riservato agli\nelefanti (ora banditi dalla città), di scivolare lungo la spirale del minareto a chiocciola (che non trovò piú la base\nsu cui sorgere).\nNella mappa del tuo impero, o grande Kan, devono\ntrovar posto sia la grande Fedora di pietra sia le piccole\nFedore nelle sfere di vetro. Non perché tutte ugualmente reali, ma perché tutte solo presunte. L’una racchiude\nciò che è accettato come necessario mentre non lo è ancora; le altre ciò che è immaginato come possibile e un\nminuto dopo non lo è piú.\n"
    },
    {
        "ID": "13",
        "category": "Le città e i segni 3",
        "category_id": "03",
        "chapter": "02",
        "content": "Le città e i segni. 3.\nL’uomo che viaggia e non conosce ancora la città che\nlo aspetta lungo la strada, si domanda come sarà la reggia, la caserma, il mulino, il teatro, il bazar. In ogni città\ndell’impero ogni edificio è differente e disposto in un diverso ordine: ma appena il forestiero arriva alla città sconosciuta e getta lo sguardo in mezzo a quella pigna di\npagode e abbaini e fienili, seguendo il ghirigoro di canali orti immondezzai, subito distingue quali sono i palazzi\ndei principi, quali i templi dei grandi sacerdoti, la locanda, la prigione, la suburra. Cosí – dice qualcuno – si\nconferma l’ipotesi che ogni uomo porta nella mente una\ncittà fatta soltanto di differenze, una città senza figure e\nsenza forma, e le città particolari la riempiono.\nNon cosí a Zoe. In ogni luogo di questa città si potrebbe volta a volta dormire, fabbricare arnesi, cucinare,\naccumulare monete d’oro, svestirsi, regnare, vendere,\ninterrogare oracoli. Qualsiasi tetto a piramide potrebbe\ncoprire tanto il lazzaretto dei lebbrosi quanto le terme\ndelle odalische. Il viaggiatore gira gira e non ha che dubbi: non riuscendo a distinguere i punti della città, anche\ni punti che egli tiene distinti nella mente gli si mescolano. Ne inferisce questo: se l’esistenza in tutti i suoi momenti è tutta se stessa, la città di Zoe è il luogo dell’esistenza indivisibile. Ma perché allora la città? Quale linea\nsepara il dentro dal fuori, il rombo delle ruote dall’ululo\ndei lupi?\n"
    },
    {
        "ID": "14",
        "category": "Le città sottili 2",
        "category_id": "02",
        "chapter": "02",
        "content": "Le città sottili. 2.\nOra dirò della città di Zenobia che ha questo di mirabile: benchè posta su terreno asciutto essa sorge su altissime palafitte, e le case sono di bambù e di zinco, con\nmolti ballatoi e balconi, poste a diversa altezza, su trampoli che si scavalcano l’un l’altro, collegate da scale a\npioli e marciapiedi pensili, sormontate da belvederi coperti da tettoie a cono, barili di serbatoi d’acqua, girandole marcavento, e ne sporgono carrucole, lenze e gru.\nQuale bisogno o comandamento o desiderio abbia\nspinto i fondatori di Zenobia a dare questa forma alla loro città, non si ricorda, e perciò non si può dire se esso\nsia stato soddisfatto dalla città quale noi oggi la vediamo, cresciuta forse per sovrapposizioni successive dal\nprimo e ormai indecifrabile disegno. Ma quel che è certo è che chi abita a Zenobia e gli si chiede di descrivere\ncome lui vedrebbe la vita felice, è sempre una città come\nZenobia che egli immagina, con le sue palafitte e le sue\nscale sospese, una Zenobia forse tutta diversa, sventolante di stendardi e di nastri, ma ricavata sempre combinando elementi di quel primo modello.\nDetto questo, è inutile stabilire se Zenobia sia da classificare tra le città felici o tra quelle infelici. Non e in queste due specie che ha senso dividere la città, ma in altre\ndue: quelle che continuano attraverso gli anni e le mutazioni a dare la loro forma ai desideri e quelle in cui i desideri o riescono a cancellare la città o ne sono cancellati.\n"
    },
    {
        "ID": "15",
        "category": "Le città e gli scambi 1",
        "category_id": "01",
        "chapter": "02",
        "content": "Le città e gli scambi. 1.\nA ottanta miglia incontro al vento di maestro l’uomo\nraggiunge la città di Eufemia, dove i mercanti di sette\nnazioni convengono a ogni solstizio ed equinozio. La\nbarca che vi approda con un carico di zenzero e bambagia tornerà a salpare con la stiva colma di pistacchi e semi di papavero, e la carovana che ha appena scaricato\nsacchi di noce moscata e di zibibbo già affastella i suoi\nbasti per il ritorno con rotoli di mussola dorata. Ma ciò\nche spinge a risalire fiumi e attraversare deserti per venire fin qui non è solo lo scambio di mercanzie che ritrovi\nsempre le stesse in tutti i bazar dentro e fuori l’impero\ndel Gran Kan, sparpagliate ai tuoi piedi sulle stesse\nstuoie gialle, all’ombra delle stesse tende scacciamosche,\nofferte con gli stessi ribassi di prezzo menzogneri. Non\nsolo a vendere e a comprare si viene a Eufemia, ma anche perché la notte accanto ai fuochi tutt’intorno al mercato, seduti sui sacchi o sui barili, o sdraiati su mucchi di\ntappeti, a ogni parola che uno dice – come “lupo”, “sorella”, “tesoro nascosto”, “battaglia”, “scabbia”, “amanti” – gli altri raccontano ognuno la sua storia di lupi, di\nsorelle, di tesori, di scabbia, di amanti, di battaglie. E tu\nsai che nel lungo viaggio che ti attende, quando per restare sveglio al dondolio del cammello o della giunca ci\nsi mette a ripensare tutti i propri ricordi a uno a uno, il\ntuo lupo sarà diventato un altro lupo, tua sorella una sorella diversa, la tua battaglia altre battaglie, al ritorno da\nEufemia, la città in cui ci si scambia la memoria a ogni\nsolstizio e a ogni equinozio.\n"
    },
    {
        "ID": "16",
        "category": "Le città e il desiderio 5",
        "category_id": "05",
        "chapter": "03",
        "content": "Le città e il desiderio. 5.\nDi là, dopo sei giorni e sette notti, l’uomo arriva a Zobeide, città bianca, ben esposta alla luna, con vie che girano su se stesse come in un gomitolo. Questo si racconta della sua fondazione: uomini di nazioni diverse\nebbero un sogno uguale, videro una donna correre di\nnotte per una città sconosciuta, da dietro, coi capelli\nlunghi, ed era nuda. Sognarono d’inseguirla. Gira gira\nognuno la perdette. Dopo il sogno andarono cercando\nquella città; non la trovarono ma si trovarono tra loro;\ndecisero di costruire una città come nel sogno. Nella disposizione delle strade ognuno rifece il percorso del suo\ninseguimento; nel punto in cui aveva perso le tracce della fuggitiva ordinò diversamente che nel sogno gli spazi\ne le mura in modo che non gli potesse piú scappare.\nQuesta fu la città di Zobeide in cui si stabilirono\naspettando che una notte si ripetesse quella scena. Nessuno di loro, né nel sonno né da sveglio, vide mai piú la\ndonna. Le vie della città erano quelle in cui essi andavano al lavoro tutti i giorni, senza piú nessun rapporto con\nl’inseguimento sognato. Che del resto era già dimenticato da tempo.\nNuovi uomini arrivarono da altri paesi, avendo avuto\nun sogno come il loro, e nella città di Zobeide riconoscevano qualcosa delle vie del sogno, e cambiavano di\nposto a porticati e a scale perché somigliassero di piú al\ncammino della donna inseguita e perché nel punto in\ncui era sparita non le restasse via di scampo.\nI primi arrivati non capivano che cosa attraesse questa gente a Zobeide, in questa brutta città, in questa trappola.\n"
    },
    {
        "ID": "17",
        "category": "Le città e i segni 4",
        "category_id": "04",
        "chapter": "03",
        "content": "Le città e i segni. 4.\nDi tutti i cambiamenti di lingua che deve affrontare il\nviaggiatore in terre lontane, nessuno uguaglia quello che\nlo attende nella città di Ipazia, perché non riguarda le\nparole ma le cose. Entrai a Ipazia un mattino, un giardino di magnolie si specchiava su lagune azzurre, io andavo tra le siepi sicuro di scoprire belle e giovani dame fare il bagno: ma in fondo all’acqua i granchi mordevano\ngli occhi delle suicide con la pietra legata al collo e i capelli verdi d’alghe.\nMi sentii defraudato e volli chiedere giustizia al sultano. Salii le scale di porfido del palazzo dalle cupole piú\nalte, attraversai sei cortili di maiolica con zampilli. La sala nel mezzo era sbarrata da inferriate: i forzati con nere\ncatene al piede issavano rocce di basalto da una cava che\ns’apre sottoterra.\nNon mi restava che interrogare i filosofi. Entrai nella\ngrande biblioteca mi persi tra scaffali che crollavano sotto le rilegature in pergamena, seguii l’ordine alfabetico\nd’alfabeti scomparsi, su e giú per corridoi, scalette e\nponti. Nel piú remoto gabinetto dei papiri, in una nuvola di fumo, mi apparvero gli occhi inebetiti d’un adolescente sdraiato su una stuoia, che non staccava le labbra\nda una pipa d’oppio.\n– Dov’è il sapiente? – Il fumatore indicò fuori della finestra. Era un giardino con giochi infantili: i birilli, l’altalena, la trottola. Il filosofo sedeva sul prato. Disse: – I segni formano una lingua, ma non quella che credi di\nconoscere –. Capii che dovevo liberarmi dalle immagini\nche fin qui m’avevano annunciato le cose che cercavo: solo allora sarei riuscito a intendere il linguaggio di Ipazia.\nOra basta che senta nitrire i cavalli e schioccare le fruste e già mi prende una trepidazione amorosa: a Ipazia\ndevi entrare nelle scuderie e nei maneggi per vedere le\nbelle donne che montano in sella con le cosce nude e i\ngambali sui polpacci, e apppena s’avvicina un giovane\nstraniero lo rovesciano su mucchi di fieno o di segatura\ne lo premono con i saldi capezzoli.\nE quando il mio animo non chiede altro alimento e\nstimolo che la musica, so che va cercata nei cimiteri: i\nsuonatori si nascondono nelle tombe; da una fossa all’altra si rispondono trilli di flauti, accordi d’arpe.\nCerto anche a Ipazia verrà il giorno in cui il solo mio\ndesiderio sarà partire. So che non dovrò scendere al\nporto ma salire sul pinnacolo piú alto della rocca ed\naspettare che una nave passi lassú. Ma passerà mai? Non\nc’è linguaggio senza inganno.\n"
    },
    {
        "ID": "18",
        "category": "Le città sottili 3",
        "category_id": "03",
        "chapter": "03",
        "content": "Le città sottili. 3.\nSe Armilla sia cosí perché incompiuta o perché demolita, se ci sia dietro un incantesimo o solo un capriccio,\nio lo ignoro. Fatto sta che non ha muri, né soffiti, né pavimenti: non ha nulla che la faccia sembrare una città,\neccetto le tubature dell’acqua, che salgono verticali dove\ndovrebbero esserci le case e si diramano dove dovrebbero esserci i piani: una foresta di tubi che finiscono in rubinetti, docce, sifoni, troppopieni. Contro il cielo biancheggia qualche lavabo o vasca da bagno o altra\nmaiolica, come frutti tardivi rimasti appesi ai rami. Si direbbe che gli idraulici abbiano compiuto il loro lavoro e\nse ne siano andati prima dell’arrivo dei muratori; oppure che i loro impianti, indistruttibili, abbiano resistito a\nuna catastrofe, terremoto o corrosione di termiti.\nAbbandonata prima o dopo essere stata abitata, Armilla non può dirsi deserta. A qualsiasi ora, alzando gli\nocchi tra le tubature, non è raro scorgere una o molte\ngiovani donne, snelle, non alte di statura, che si crogiolano nelle vasche da bagno, che si inarcano sotto le docce sospese sul vuoto, che fanno abluzioni, o che s’asciugano, o che si profumano, o che si pettinano i lunghi\ncapelli allo specchio. Nel sole brillano i fili d’acqua\nsventagliati dalle docce, i getti dei rubinetti, gli zampilli,\ngli schizzi, la schiuma delle spugne.\nLa spiegazione cui sono arrivato è questa: dei corsi d’acqua incanalati nelle tubature d’Armilla sono rimaste padrone ninfe e naiadi. Abituate a risalire le vene sotterranee, è stato loro facile inoltrarsi nel nuovo regno\nacquatico, sgorgare da fonti moltiplicate, trovare nuovi\nspecchi, nuovi giochi, nuovi modi di godere dell’acqua.\nPuò darsi che la loro invasione abbia scacciato gli uomini,\no può darsi che Armilla sia stata costruita dagli uomini\ncome un dono votivo per ingraziarsi le ninfe offese per la\nmanomissione delle acque. Comunque, adesso sembrano\ncontente, queste donnine: al mattino si sentono cantare.\n"
    },
    {
        "ID": "19",
        "category": "Le città e gli scambi 2",
        "category_id": "02",
        "chapter": "03",
        "content": "Le città e gli scambi. 2.\nA Cloe, grande città, le persone che passano per le vie\nnon si conoscono. Al vedersi immaginano mille cose\nl’uno dell’altro, gli incontri che potrebbero avvenire tra\nloro, le conversazioni, le sorprese, le carezze, i morsi.\nMa nessuno saluta nessuno, gli sguardi s’incrociano per\nun secondo e poi si sfuggono, cercano altri sguardi, non\nsi fermano.\nPassa una ragazza che fa girare un parasole appoggiato alla spalla, e anche un poco il tondo delle anche. Passa una donna nerovestita che dimostra tutti i suoi anni,\ncon gli occhi inquieti sotto il velo e le labbra tremanti.\nPassa un gigante tatuato; un uomo giovane coi capelli\nbianchi; una nana; due gemelle vestite di corallo. Qualcosa corre tra loro, uno scambiarsi di sguardi come linee\nche collegano una figura all’altra e disegnano frecce,\nstelle, triangoli, finché tutte le combinazioni in un attimo sono esaurite, e altri personaggi entrano in scena: un\ncieco con un ghepardo alla catena, una cortigiana col\nventaglio di piume di struzzo, un efebo, una donna–cannone. Cosí tra chi per caso si trova insieme a ripararsi\ndalla pioggia sotto il portico, o si accalca sotto un tendone del bazar, o sosta ad ascoltare la banda in piazza, si\nconsumano incontri, seduzioni, amplessi, orge, senza\nche ci si scambi una parola, senza che ci si sfiori con un\ndito, quasi senza alzare gli occhi.\nUna vibrazione lussuriosa muove continuamente\nCloe, la piú casta delle città. Se uomini e donne cominciassero a vivere i loro effimeri sogni, ogni fantasma diventerebbe una persona con cui cominciare una storia\nd’inseguimenti, di finzioni, di malintesi, d’urti, di oppressioni, e la giostra delle fantasie si fermerebbe.\n"
    },
    {
        "ID": "20",
        "category": "Le città e gli occhi 1",
        "category_id": "01",
        "chapter": "03",
        "content": "Le città e gli occhi. 1.\nGli antichi costruirono Valdrada sulle rive d’un lago\ncon case tutte verande una sopra l’altra e vie alte che affacciano sull’acqua i parapetti a balaustra. Cosí il viaggiatore vede arrivando due città: una diritta sopra il lago\ne una riflessa capovolta. Non esiste o avviene cosa\nnell’una Valdrada che l’altra Valdrada non ripeta, perché la città fu costruita in modo che ogni suo punto fosse riflesso dal suo specchio, e la Valdrada giú nell’acqua\ncontiene non solo tutte le scanalature e gli sbalzi delle\nfacciate che s’elevano sopra il lago ma anche l’interno\ndelle stanze con i soffitti e i pavimenti, la prospettiva dei\ncorridoi, gli specchi degli armadi.\nGli abitanti di Valdrada sanno che tutti i loro atti sono insieme quell’atto e la sua immagine speculare, cui\nappartiene la speciale dignità delle immagini, e questa\nloro coscienza vieta di abbandonarsi per un solo istante\nal caso e all’oblio. Anche quando gli amanti dànno volta\nai corpi nudi pelle contro pelle cercando come mettersi\nper prendere l’uno dall’altro piú piacere, anche quando\ngli assassini spingono il coltello nelle vene nere del collo\ne piú sangue grumoso trabocca piú affondano la lama\nche scivola tra i tendini, non è tanto il loro accoppiarsi o\ntrucidarsi che importa quanto l’accoppiarsi o trucidarsi\ndelle loro immagini limpide e fredde nello specchio.\nLo specchio ora accresce il valore alle cose, ora lo nega. Non tutto quel che sembra valere sopra lo specchio\nresiste se specchiato. Le due città gemelle non sono\nuguali, perché nulla di ciò che esiste o avviene a Valdrada è simmetrico: a ogni viso e gesto rispondono dallo\nspecchio un viso o gesto inverso punto per punto. Le\ndue Valdrada vivono l’una per l’altra, guardandosi negli\nocchi di continuo, ma non si amano.\n"
    },
    {
        "ID": "21",
        "category": "Le città e i segni 5",
        "category_id": "05",
        "chapter": "04",
        "content": "Le città e i segni. 5.\nNessuno sa meglio di te, saggio Kublai, che non si deve mai confondere la città col discorso che la descrive.\nEppure tra l’una e l’altro c’è un rapporto. Se ti descrivo\nOlivia, città ricca di prodotti e guadagni, per significare\nla sua prosperità non ho altro mezzo che parlare di palazzi di filigrana con cuscini frangiati ai davanzali delle\nbifore; oltre la grata d’un patio una girandola di zampilli\ninnaffia un prato dove un pavone bianco fa la ruota. Ma\nda questo discorso tu subito comprendi come Olivia è\navvolta in una nuvola di fuliggine e d’unto che s’attacca\nalle pareti delle case; che nella ressa delle vie i rimorchi\nin manovra schiacciano i pedoni contro i muri. Se devo\ndirti dell’operosità degli abitanti, parlo delle botteghe\ndei sellai odorose di cuoio, delle donne che cicalano intrecciando tappeti di rafia, dei canali pensili le cui cascate muovono le pale dei mulini: ma l’immagine che queste parole evocano nella tua coscienza illuminata è il\ngesto che accompagna il mandrino contro i denti della\nfresa ripetuto da migliaia di mani per migliaia di volte al\ntempo fissato per i turni di squadra. Se devo spiegarti\ncome lo spirito di Olivia tenda a una vita libera e a una\nciviltà sopraffina, ti parlerò di dame che navigano, cantando la notte su canoe illuminate tra le rive d’un verde\nestuario; ma è soltanto per ricordarti che nei sobborghi\ndove sbarcano ogni sera uomini e donne come file di\nsonnambuli, c’è sempre chi nel buio scoppia a ridere, dà\nla stura agli scherzi e ai sarcasmi.\nQuesto forse non sai: che per dire d’Olivia non potrai\ntenere altro discorso. Se ci fosse un’Olivia davvero di\nbifore e pavoni, di sellai e tessitori di tappeti e canoe e\nestuari, sarebbe un misero buco nero di mosche, e per\ndescrivertelo dovrei fare ricorso alle metafore della fuliggine, dello stridere di ruote, dei gesti ripetuti, dei sarcasmi. La menzogna non è nel discorso, è nelle cose.\n"
    },
    {
        "ID": "22",
        "category": "Le città sottili 4",
        "category_id": "04",
        "chapter": "04",
        "content": "Le città sottili. 4.\nLa città di Sofronia si compone di due mezze città. In\nuna c’è il grande ottovolante dalle ripide gobbe, la giostra con la raggiera di catene, la ruota delle gabbie girevoli, il pozzo della morte con i motociclisti a testa in giù,\nla cupola del circo col grappolo dei trapezi che pende in\nmezzo. L’altra mezza città è di pietra e marmo e cemento, con la banca, gli opifici, i palazzi, il mattatoio, la\nscuola e tutto il resto. Una delle mezze città è fissa, l’altra è provvisoria e quando il tempo della sua sosta è finito la schiodano, la smontano e la portano via, per trapiantarla nei terreni vaghi d’un’altra mezza città.\nCosí ogni anno arriva il giorno in cui i manovali staccano i frontoni di marmo, calano i muri di pietra, i piloni di cemento, smontano il ministero, il monumento, i\ndocks, la raffineria di petrolio, l’ospedale, li caricano sui\nrimorchi, per seguire di piazza in piazza l’itinerario\nd’ogni anno. Qui resta la mezza Sofronia dei tirassegni e\ndelle giostre, con il grido sospeso dalla navicella dell’ottovolante a capofitto, e comincia a contare quanti mesi,\nquanti giorni dovrà aspettare prima che ritorni la carovana e la vita intera ricominci.\n"
    },
    {
        "ID": "23",
        "category": "Le città e gli scambi 3",
        "category_id": "03",
        "chapter": "04",
        "content": "Le città e gli scambi. 3.\nEntrato nel territorio che ha Eutropia per capitale, il\nviaggiatore vede non una città ma molte, di eguale grandezza e non dissimili tra loro, sparse per un vasto e ondulato altopiano. Eutropia è non una ma tutte queste\ncittà insieme; una sola è abitata, le altre vuote; e questo\nsi fa a turno. Vi dirò ora come. Il giorno in cui gli abitanti di Eutropia si sentono assalire dalla stanchezza, e\nnessuno sopporta piú il suo mestiere, i suoi parenti, la\nsua casa e la sua via, i debiti, la gente da salutare o che\nsaluta, allora tutta la cittadinanza decide di spostarsi\nnella città vicina che è lí ad aspettarli, vuota e come nuova, dove ognuno prenderà un altro mestiere, un’altra\nmoglie, vedrà un altro paesaggio aprendo la finestra,\npasserà le sere in altri passatempi amicizie maldicenze.\nCosí la loro vita si rinnova di trasloco in trasloco, tra\ncittà che per l’esposizione o la pendenza o i corsi d’acqua o i venti si presentano ognuna con qualche differenza dalle altre. Essendo la loro società ordinata senza\ngrandi differenze di ricchezza o di autorità, i passaggi da\nuna funzione all’altra avvengono quasi senza scosse; la\nvarietà è assicurata dalle molteplici incombenze, tali che\nnello spazio d’una vita raramente uno ritorna a un mestiere che già era stato il suo.\nCosí la città ripete la sua vita uguale spostandosi in su\ne in giù sulla sua scacchiera vuota. Gli abitanti tornano a\nrecitare le stesse scene con attori cambiati; ridicono le\nstesse battute con accenti variamente combinati; spalancano bocche alternate in uguali sbadigli. Sola tra tutte le\ncittà dell’impero, Eutropia permane identica a se stessa.\nMercurio, dio dei volubili, al quale la città è sacra, fece\nquesto ambiguo miracolo.\n"
    },
    {
        "ID": "24",
        "category": "Le città e gli occhi 2",
        "category_id": "02",
        "chapter": "04",
        "content": "Le città e gli occhi. 2.\nÈ l’umore di chi la guarda che dà alla città di Zemrude la sua forma. Se ci passi fischiettando, a naso librato\ndietro al fischio, la conoscerai di sotto in su: davanzali,\ntende che sventolano, zampilli. Se ci cammini col mento\nsul petto, con le unghie ficcate nelle palme, i tuoi sguardi s’impiglieranno raso terra, nei rigagnoli, i tombini, le\nresche di pesce, la cartaccia. Non puoi dire che un\naspetto della città sia piú vero dell’altro, però della Zemrude d’in su senti parlare soprattutto da chi se la ricorda\naffondando nella Zemrude d’in giù, percorrendo tutti i\ngiorni gli stessi tratti di strada e ritrovando al mattino il\nmalumore del giorno prima incrostato a piè dei muri.\nPer tutti presto o tardi viene il giorno in cui abbassiamo\nlo sguardo lungo i tubi delle grondaie e non riusciamo\npiú a staccarlo dal selciato. Il caso inverso non è escluso,\nma è piú raro: perciò continuiamo a girare per le vie di\nZemrude con gli occhi che ormai scavano sotto alle cantine, alle fondamenta, ai pozzi.\n"
    },
    {
        "ID": "25",
        "category": "Le città e il nome 1",
        "category_id": "01",
        "chapter": "04",
        "content": "Le città e il nome. 1.\nPoco saprei dirti d’Aglaura fuori delle cose che gli\nabitanti stessi della città ripetono da sempre: una serie\ndi virtù proverbiali, d’altrettanto proverbiali difetti,\nqualche bizzarria, qualche puntiglioso ossequio alle regole. Antichi osservatori, che non c’è ragione di non\nsupporre veritieri, attribuirono ad Aglaura il suo durevole assortimento di qualità, certo confrontandole con\nquelle d’altre città dei loro tempi. Né l’Aglaura che si dice né l’Aglaura che si vede sono forse molto cambiate da\nallora, ma ciò che era eccentrico è diventato usuale, stranezza quello che passava per norma, e le virtù e i difetti\nhanno perso eccellenza o disdoro in un concerto di virtù\ne difetti diversamente distribuiti. In questo senso nulla è\nvero di quanto si dice d’Aglaura, eppure se ne trae\nun’immagine solida e compatta di città, mentre minor\nconsistenza raggiungono gli sparsi giudizi che se ne possono trarre a viverci. Il risultato è questo: la città che dicono ha molto di quel che ci vuole per esistere, mentre\nla città che esiste al suo posto, esiste meno.\nSe dunque volessi descriverti Aglaura tenendomi a\nquanto ho visto e provato di persona, dovrei dirti che è\nuna città sbiadita, senza carattere, messa lí come vien\nviene. Ma non sarebbe vero neanche questo: a certe ore,\nin certi scorci di strade, vedi aprirtisi davanti il sospetto\ndi qualcosa d’inconfondibile, di raro, magari di magnifico; vorresti dire cos’è, ma tutto quello che s’è detto\nd’Aglaura finora imprigiona le parole e t’obbliga a ridire\nanziché a dire.\nPerciò gli abitanti credono sempre d’abitare un’Aglaura che cresce solo sul nome Aglaura e non s’accorgono\ndell’Aglaura che cresce in terra. E anche a me che vorrei\ntener distinte nella memoria le due città, non resta che\nparlarti dell’una, perché il ricordo dell’altra, mancando di\nparole per fissarlo, s’è disperso.\n"
    },
    {
        "ID": "26",
        "category": "Le città sottili 5",
        "category_id": "05",
        "chapter": "05",
        "content": "Le città sottili. 5.\nSe volete credermi, bene. Ora dirò come è fatta Ottavia, città–ragnatela. C’è un precipizio in mezzo a due\nmontagne scoscese: la città è sul vuoto, legata alle due\ncreste con funi e catene e passerelle. Si cammina sulle\ntraversine di legno, attenti a non mettere il piede negli\nintervalli, o ci si aggrappa alle maglie di canapa. Sotto\nnon c’è niente per centinaia e centinaia di metri: qualche\nnuvola scorre; s’ intravede piú in basso il fondo del burrone.\nQuesta è la base della città: una rete che serve da passaggio e da sostegno. Tutto il resto, invece d’elevarsi sopra, sta appeso sotto: scale di corda, amache, case fatte a\nsacco, attaccapanni, terrazzi come navicelle, otri d’acqua, becchi del gas, girarrosti, cesti appesi a spaghi,\nmontacarichi, docce, trapezi e anelli per i giochi, teleferiche, lampadari, vasi con piante dal fogliame pendulo.\nSospesa sull’abisso, la vita degli abitanti d’Ottavia è\nmeno incerta che in altre città. Sanno che piú di tanto la\nrete non regge.\n"
    },
    {
        "ID": "27",
        "category": "Le città e gli scambi 4",
        "category_id": "04",
        "chapter": "05",
        "content": "Le città e gli scambi. 4.\nA Ersilia, per stabilire i rapporti che reggono la vita\ndella città, gli abitanti tendono dei fili tra gli spigoli delle case, bianchi o neri o grigi o bianco–e–neri a seconda\nse segnano relazioni di parentela, scambio, autorità, rappresentanza. Quando i fili sono tanti che non ci si può\npiú passare in mezzo, gli abitanti vanno via: le case vengono smontate; restano solo i fili e i sostegni dei fili.\nDalla costa d’un monte, accampati con le masserizie, i\nprofughi di Ersilia guardano l’intrico di fili tesi e pali\nche s’innalza nella pianura. È quello ancora la città di\nErsilia, e loro sono niente.\nRiedificano Ersilia altrove. Tessono con i fili una figura simile che vorrebbero piú complicata e insieme piú\nregolare dell’altra. Poi l’ abbandonano e trasportano ancora piú lontano sé e le case.\nCosí viaggiando nel territorio di Ersilia incontri le rovine delle città abbandonate, senza le mura che non durano, senza le ossa dei morti che il vento fa rotolare: ragnatele di rapporti intricati che cercano una forma.\n"
    },
    {
        "ID": "28",
        "category": "Le città e gli occhi 3",
        "category_id": "03",
        "chapter": "05",
        "content": "Le città e gli occhi. 3.\nDopo aver marciato sette giorni attraverso boscaglie,\nchi va a Bauci non riesce a vederla ed è arrivato. I sottili\ntrampoli che s’alzano dal suolo a gran distanza l’uno\ndall’altro e si perdono sopra le nubi sostengono la città.\nCi si sale con scalette. A terra gli abitanti si mostrano di\nrado: hanno già tutto l’occorrente lassú e preferiscono\nnon scendere. Nulla della città tocca il suolo tranne\nquelle lunghe gambe da fenicottero a cui si appoggia e,\nnelle giornate luminose, un’ombra traforata e angolosa\nche si disegna sul fogliame.\nTre ipotesi si dànno sugli abitanti di Bauci: che odino la Terra; che la rispettino al punto d’evitare ogni\ncontatto; che la amino com’era prima di loro e con\ncannocchiali e telescopi puntati in giú non si stanchino\ndi passarla in rassegna, foglia a foglia, sasso a sasso,\nformica per formica, contemplando affascinati la propria assenza.\n"
    },
    {
        "ID": "29",
        "category": "Le città e il nome 2",
        "category_id": "02",
        "chapter": "05",
        "content": "Le città e il nome. 2.\nDèi di due specie proteggono la città di Leandra. Gli\nuni e gli altri sono cosí piccoli che non si vedono e cosí\nnumerosi che non si possono contare. Gli uni stanno\nsulle porte delle case, all’interno, vicino all’attaccapanni\ne al portaombrelli; nei traslochi seguono le famiglie e\ns’installano nei nuovi alloggi alla consegna delle chiavi.\nGli altri stanno in cucina, si nascondono di preferenza\nsotto le pentole, o nella cappa del camino, o nel ripostiglio delle scope: fanno parte della casa e quando la famiglia che ci abitava se ne va, loro restano coi nuovi inquilini; forse erano già lí quando la casa non c’era ancora,\ntra l’erbaccia dell’area fabbricabile, nascosti in un barattolo arrugginito; se si butta giú la casa e al suo posto si\ncostruisce un casermone per cinquanta famiglie, ce li si\nritrova moltiplicati, nella cucina d’altrettanti appartamenti. Per distinguerli, chiameremo Penati gli uni e gli\naltri Lari.\nIn una casa, non è detto che i Lari stiano sempre coi\nLari e i Penati coi Penati: si frequentano, passeggiano\ninsieme sulle cornici di stucco, sui tubi dei termosifoni,\ncommentano i fatti della famiglia, è facile che litighino,\nma possono pure andar d’accordo per degli anni; a vederli tutti in fila non si distingue quale è l’uno e quale è\nl’altro. I Lari hanno visto passare tra le loro mura Penati\ndelle piú diverse provenienze e abitudini; ai Penati tocca\nfarsi un posto gomito a gomito coi Lari d’illustri palazzi\ndecaduti, pieni di sussiego, o coi Lari di baracche di latta, permalosi e diffidenti.\nLa vera essenza di Leandra è argomento di discussioni\nsenza fine. I Penati credono d’essere loro l’anima della\ncittà, anche se ci sono arrivati l’anno scorso, e di portarsi\nLeandra con sé quando emigrano. I Lari considerano i\nPenati ospiti provvisori, importuni, invadenti; la vera\nLeandra è la loro, che dà forma a tutto quello che contiene, la Leandra che era lí prima che tutti questi intrusi arrivassero e resterà quando tutti se ne saranno andati.\nIn comune hanno questo: che su quanto succede in\nfamiglia e in città trovano sempre da ridire, i Penati tirando in ballo i vecchi, i bisnonni, le prozie, la famiglia\nd’una volta, i Lari l’ambiente com’era prima che lo rovinassero. Ma non è detto che vivano solo di ricordi: almanaccano progetti sulla carriera che faranno i bambini da\ngrandi (i Penati), su cosa potrebbe diventare quella casa\no quella zona (i Lari) se fosse in buone mani. A tendere\nl’orecchio, specie di notte, nelle case di Leandra, li senti\nparlottare fitto fitto, darsi sulla voce, rimandarsi motteggi, sbuffi, risatine ironiche."
    },
    {
        "ID": "30",
        "category": "Le città e i morti 1",
        "category_id": "01",
        "chapter": "05",
        "content": "Le città e i morti. 1.\nA Melania, ogni volta che si entra nella piazza, ci si\ntrova in mezzo a un dialogo: il soldato millantatore e il\nparassita uscendo da una porta s’incontrano col giovane\nscialacquatore e la meretrice; oppure il padre avaro dalla soglia fa le ultime raccomandazioni alla figlia amorosa\ned è interrotto dal servo sciocco che va a portare un biglietto alla mezzana. Si ritorna a Melania dopo anni e si\nritrova lo stesso dialogo che continua; nel frattempo sono morti il parassita, la mezzana, il padre avaro; ma il\nsoldato millantatore, la figlia amorosa, il servo sciocco\nhanno preso il loro posto, sostituiti alla loro volta\ndall’ipocrita, dalla confidente, dall’astrologo.\nLa popolazione di Melania si rinnova: i dialoganti\nmuoiono a uno a uno e intanto nascono quelli che prenderanno posto a loro volta nel dialogo, chi in una parte\nchi nell’altra. Quando qualcuno cambia di parte o abbandona la piazza per sempre o vi fa il suo primo ingresso, si producono cambiamenti a catena, finché tutte le\nparti non sono distribuite di nuovo; ma intanto al vecchio irato continua a rispondere la servetta spiritosa,\nl’usuraio non smette d’inseguire il giovane diseredato, la\nnutrice di consolare la figliastra, anche se nessuno di loro conserva gli occhi e la voce che aveva nella scena precedente.\nCapita alle volte che un solo dialogante sostenga nello\nstesso tempo due o piú parti: tiranno, benefattore, messaggero; o che una parte sia sdoppiata, moltiplicata, attribuita a cento, a mille abitanti di Melania: tremila per\nl’ipocrita, trentamila per lo scroccone, centomila figli di\nre caduti in bassa fortuna che attendono il riconoscimento.\nCol passare del tempo anche le parti non sono piú\nesattamente le stesse di prima; certamente l’azione che\nesse mandano avanti attraverso intrighi e colpi di scena\nporta verso un qualche scioglimento finale, cui continua\nad avvicinarsi anche quando la matassa pare ingarbugliarsi di piú e gli ostacoli aumentare. Chi s’affaccia alla\npiazza in momenti successivi sente che d’atto in atto il\ndialogo cambia, anche se le vite degli abitanti di Melania\nsono troppo brevi per accorgersene.\n"
    },
    {
        "ID": "31",
        "category": "Le città e gli scambi 5",
        "category_id": "05",
        "chapter": "06",
        "content": "Le città e gli scambi. 5.\nA Smeraldina, città acquatica, un reticolo di canali e\nun reticolo di strade si sovrappongono e s’intersecano.\nPer andare da un posto a un altro hai sempre la scelta\ntra il percorso terrestre e quello in barca: e poiché la linea piú breve tra due punti a Smeraldina non è una retta\nma uno zigzag che si ramifica in tortuose varianti, le vie\nche s’aprono a ogni passante non sono soltanto due ma\nmolte, e ancora aumentano per chi alterna traghetti in\nbarca e trasbordi all’asciutto.\nCosí la noia a percorrere ogni giorno le stesse strade è\nrisparmiata agli abitanti di Smeraldina. E non è tutto: la\nrete dei passaggi non è disposta su un solo strato, ma segue un saliscendi di scalette, ballatoi, ponti a schiena\nd’asino, vie pensili. Combinando segmenti dei diversi\ntragitti sopraelevati o in superficie, ogni abitante si dà\nogni giorno lo svago d’un nuovo itinerario per andare\nnegli stessi luoghi. Le vite piú abitudinarie e tranquille a\nSmeraldina trascorrono senza ripetersi.\nA maggiori costrizioni sono esposte, qui come altrove, le vite segrete e avventurose. I gatti di Smeraldina, i\nladri, gli amanti clandestini si spostano per vie piú alte e\ndiscontinue, saltando da un tetto all’altro, calandosi da\nun’altana a un verone, contornando grondaie con passo\nda funamboli. Piú in basso, i topi corrono nel buio delle\ncloache l’uno dietro la coda dell’altro insieme ai congiurati e ai contrabbandieri: fanno capolino da tombini e da\nchiaviche, svicolano per intercapedini e chiassuoli, trascinano da un nascondiglio all’altro croste di formaggio,\nmercanzie proibite, barili di polvere da sparo, attraversano la compattezza della città traforata dalla raggera\ndei cunicoli sotterranei.\nUna mappa di Smeraldina dovrebbe comprendere,\nsegnati in inchiostri di diverso colore, tutti questi tracciati, solidi e liquidi, palesi e nascosti. Piú difficile è fissare sulla carta le vie delle rondini, che tagliano l’aria sopra i tetti, calano lungo parabole invisibili ad ali ferme,\nscartano per inghiottire una zanzara, risalgono a spirale\nrasente un pinnacolo, sovrastano da ogni punto dei loro\nsentieri d’aria tutti i punti della città.\n"
    },
    {
        "ID": "32",
        "category": "Le città e gli occhi 4",
        "category_id": "04",
        "chapter": "06",
        "content": "Le città e gli occhi. 4.\nGiunto a Fillide, ti compiaci d’osservare quanti ponti\ndiversi uno dall’altro attraversano i canali: ponti a schiena d’asino, coperti, su pilastri, su barche, sospesi, con i\nparapetti traforati; quante varietà di finestre s’affacciano\nsulle vie: a bifora, moresche, lanceolate, a sesto acuto,\nsormontate da lunette o da rosoni; quante specie di pavimenti coprano il suolo: a ciottoli, a lastroni, d’imbrecciata, a piastrelle bianche e blu. In ogni suo punto la\ncittà offre sorprese alla vista: un cespo di capperi che\nsporge dalle mura della fortezza, le statue di tre regine\nsu una mensola, una cupola a cipolla con tre cipolline\ninfilzate sulla guglia. “Felice chi ha ogni giorno Fillide\nsotto gli occhi e non finisce mai di vedere le cose che\ncontiene”, esclami, col rimpianto di dover lasciare la\ncittà dopo averla solo sfiorata con lo sguardo.\nTi accade invece di fermarti a Fillide e passarvi il resto dei tuoi giorni. Presto la città sbiadisce ai tuoi occhi,\nsi cancellano i rosoni, le statue sulle mensole, le cupole.\nCome tutti gli abitanti di Fillide, segui linee a zigzag da\nuna via all’altra, distingui zone di sole e zone d’ombra,\nqua una porta, là una scala, una panca dove puoi posare\nil cesto, una cunetta dove il piede inciampa se non ci badi. Tutto il resto della città è invisibile. Fillide è uno spazio in cui si tracciano percorsi tra punti sospesi nel vuoto, la via piú breve per raggiungere la tenda di quel\nmercante evitando lo sportello di quel creditore. I tuoi\npassi rincorrono ciò che non si trova fuori degli occhi\nma dentro, sepolto e cancellato: se tra due portici uno\ncontinua a sembrarti piú gaio è perché è quello in cui\npassava trent’anni fa una ragazza dalle larghe maniche\nricamate, oppure è solo perché riceve la luce a una\ncert’ora come quel portico, che non ricordi piú dov’era.\nMilioni d’occhi s’alzano su finestre ponti capperi ed è\ncome scorressero su una pagina bianca. Molte sono le\ncittà come Fillide che si sottraggono agli sguardi tranne\nche se le cogli di sorpresa.\n"
    },
    {
        "ID": "33",
        "category": "Le città e il nome 3",
        "category_id": "03",
        "chapter": "06",
        "content": "Le città e il nome. 3.\nA lungo Pirra è stata per me una città incastellata sulle pendici d’un golfo, con finestre alte e torri, chiusa come una coppa, con al centro una piazza profonda come\nun pozzo e con un pozzo al centro. Non l’avevo mai vista. Era una delle tante città dove non sono mai arrivato,\nche m’immagino soltanto attraverso il nome: Eufrasia,\nOdile, Margara, Getullia. Pirra aveva il suo posto in\nmezzo a loro, diversa da ognuna di loro, come ognuna\ndi loro inconfondibile agli occhi della mente.\nVenne il giorno in cui i miei viaggi mi portarono a\nPirra. Appena vi misi piede tutto quello che immaginavo era dimenticato; Pirra era diventata ciò che è Pirra; e\nio credevo d’aver sempre saputo che il mare non è in vista della città, nascosto da una duna della costa bassa e\nondulata; che le vie corrono lunghe e diritte; che le case\nsono raggruppate a intervalli, non alte, e le separano\nspiazzi di depositi di legname e segherie; che il vento\nmuove le girandole delle pompe idrauliche. Da quel momento in poi il nome Pirra richiama alla mia mente questa vista, questa luce, questo ronzio, quest’aria in cui vola una polvere giallina: è evidente che significa e non\npoteva significare altro che questo.\nLa mia mente continua a contenere un gran numero di\ncittà che non ho visto né vedrò, nomi che portano con sé\nuna figura o frammento o barbaglio di figura immaginata:\nGetullia, Odile, Eufrasia, Margara. Anche la città alta sul\ngolfo è sempre là, con la piazza chiusa intorno al pozzo,\nma non posso piú chiamarla con un nome, né ricordare\ncome potevo darle un nome che significa tutt’altro.\n"
    },
    {
        "ID": "34",
        "category": "Le città e i morti 2",
        "category_id": "02",
        "chapter": "06",
        "content": "Le città e i morti. 2.\nMai nei miei viaggi m’ero spinto fino a Adelma. Era\nl’imbrunire quando vi sbarcai. Sulla banchina il marinaio che prese al volo la cima e la legò alla bitta somigliava a uno che era stato soldato con me, ed era morto.\nEra l’ora del mercato del pesce all’ingrosso. Un vecchio\ncaricava una cesta di ricci su un carretto; credetti di riconoscerlo; quando mi voltai era sparito in un vicolo,\nma avevo capito che somigliava a un pescatore che, già\nvecchio quando io ero bambino, non poteva piú essere\ntra i vivi. Mi turbò la vista d’un malato di febbri rannicchiato per terra con una coperta sulla testa: mio padre\npochi giorni prima di morire aveva gli occhi gialli e la\nbarba ispida come lui tal quale. Girai lo sguardo; non\nosavo fissare piú nessuno in viso.\nPensai: “Se Adelma è una città che vedo in sogno, dove non s’incontrano che morti, il sogno mi fa paura. Se\nAdelma è una città vera, abitata da vivi, basterà continuare a fissarli perché le somiglianze si dissolvano e appaiano facce estranee, apportatrici d’angoscia. In un caso o nell’altro è meglio che non insista a guardarli”.\nUn’erbivendola pesava una verza sulla stadera e la\nmetteva in un paniere appeso a una cordicella che una\nragazza calava da un balcone. La ragazza era uguale a\nuna del mio paese che era impazzita d’amore e s’era uccisa. L’erbivendola alzò il viso: era mia nonna.\nPensai: “Si arriva a un momento nella vita in cui tra la\ngente che si è conosciuta i morti sono piú dei vivi. E la\nmente si rifiuta d’accettare altre fisionomie, altre espressioni: su tutte le facce nuove che incontra, imprime i\nvecchi calchi, per ognuna trova la maschera che s’adatta\ndi piú”.\nGli scaricatori salivano le scale in fila, curvi sotto damigiane e barili; le facce erano nascoste da cappucci di\nsacco; “Ora si tirano su e li riconosco”, pensavo, con impazienza e con paura. Ma non staccavo gli occhi da loro;\nper poco che girassi lo sguardo sulla folla che gremiva\nquelle straducole, mi vedevo assalito da facce inaspettate, riapparse da lontano, che mi fissavano come per farsi\nriconoscere, come per riconoscermi, come se mi avessero\nriconosciuto. Forse anch’io assomigliavo per ognuno di\nloro a qualcuno che era morto. Ero appena arrivato ad\nAdelma e già ero uno di loro, ero passato dalla loro parte, confuso in quel fluttuare d’occhi, di rughe, di smorfie.\nPensai: “Forse Adelma è la città cui si arriva morendo\ne in cui ognuno ritrova le persone che ha conosciuto. È\nsegno che sono morto anch’io”. Pensai anche: “È segno\nche l’aldilà non è felice “.\n"
    },
    {
        "ID": "35",
        "category": "Le città e il cielo 1",
        "category_id": "01",
        "chapter": "06",
        "content": "Le città e il cielo. 1.\nA Eudossia, che si estende in alto e in basso, con vicoli tortuosi, scale, angiporti, catapecchie, si conserva un\ntappeto in cui puoi contemplare la vera forma della\ncittà. A prima vista nulla sembra assomigliare meno a\nEudossia che il disegno del tappeto, ordinato in figure\nsimmetriche che ripetono i loro motivi lungo linee rette\ne circolari, intessuto di gugliate dai colori splendenti,\nl’alternarsi delle cui trame puoi seguire lungo tutto l’ordito. Ma se ti fermi a osservarlo con attenzione, ti persuadi che a ogni luogo del tappeto corrisponde un luogo\ndella città e che tutte le cose contenute nella città sono\ncomprese nel disegno, disposte secondo i loro veri rapporti, quali sfuggono al tuo occhio distratto dall’andirivieni dal brulichio dal pigia–pigia. Tutta la confusione\ndi Eudossia, i ragli dei muli, le macchie di nerofumo,\nl’odore di pesce, è quanto appare nella prospettiva parziale che tu cogli; ma il tappeto prova che c’è un punto\ndal quale la città mostra le sue vere proporzioni, lo schema geometrico implicito in ogni suo minimo dettaglio.\nPerdersi a Eudossia è facile: ma quando ti concentri a\nfissare il tappeto riconosci la strada che cercavi in un filo\ncremisi o indaco o amaranto che attraverso un lungo giro ti\nfa entrare in un recinto color porpora che è il tuo vero punto d’arrivo. Ogni abitante di Eudossia confronta all’ordine\nimmobile del tappeto una sua immagine della città, una sua\nangoscia, e ognuno può trovare nascosta tra gli arabeschi\nuna risposta, il racconto della sua vita, le svolte del destino.\nSul rapporto misterioso di due oggetti cosí diversi come il tappeto e la città fu interrogato un oracolo. Uno\ndei due oggetti, – fu il responso, – ha la forma che gli dei\ndiedero al cielo stellato e alle orbite su cui ruotano i\nmondi; l’altro ne è un approssimativo riflesso, come\nogni opera umana.\nGli àuguri già da tempo erano certi che l’armonico disegno del tappeto fosse di fattura divina; in questo senso\nfu interpretato l’oracolo, senza dar luogo a controversie.\nMa nello stesso modo tu puoi trarne la conclusione opposta: che la vera mappa dell’universo sia la città d’Eudossia cosí com’è, una macchia che dilaga senza forma,\ncon vie tutte a zigzag, case che franano una sull’altra nel\npolverone, incendi, urla nel buio.\n"
    },
    {
        "ID": "36",
        "category": "Le città e gli occhi 5",
        "category_id": "05",
        "chapter": "07",
        "content": "Le città e gli occhi. 5.\nGuadato il fiume, valicato il passo, l’uomo si trova di\nfronte tutt’a un tratto la città di Moriana, con le porte\nd’alabastro trasparenti alla luce del sole, le colonne di\ncorallo che sostengono i frontoni incrostati di serpentina, le ville tutte di vetro come acquari dove nuotano le\nombre delle danzatrici dalle squame argentate sotto i\nlampadari a forma di medusa. Se non è al suo primo\nviaggio l’uomo sa già che le città come questa hanno un\nrovescio: basta percorrere un semicerchio e si avrà in vista la faccia nascosta di Moriana, una distesa di lamiera\narrugginita, tela di sacco, assi irte di chiodi, tubi neri di\nfuliggine, mucchi di barattoli, muri ciechi con scritte\nstinte, telai di sedie spagliate, corde buone solo per impiccarsi a un trave marcio.\nDa una parte all’altra la città sembra continui in prospettiva moltiplicando il suo repertorio d’immagini: invece non ha spessore, consiste solo in un dritto e in un\nrovescio, come un foglio di carta, con una figura di qua\ne una di là, che non possono staccarsi né guardarsi.\n"
    },
    {
        "ID": "37",
        "category": "Le città e il nome 4",
        "category_id": "04",
        "chapter": "07",
        "content": "Le città e il nome. 4.\nClarice, città gloriosa, ha una storia travagliata. Piú\nvolte decadde e rifiorí, sempre tenendo la prima Clarice\ncome modello ineguagliabile d’ogni splendore, al cui\nconfronto lo stato presente della città non manca di suscitare nuovi sospiri a ogni volgere di stelle.\nNei secoli di degradazione, la città, svuotata dalle pestilenze, abbassata di statura dai crolli di travature e cornicioni e dagli smottamenti di terriccio, arrugginita e intasata per incuria o vacanza degli addetti alla manutenzione, si\nripopolava lentamente al riemergere da scantinati e tane\nd’orde di sopravvissuti che come topi brulicavano mossi\ndalla smania di rovistare e rodere, e pure di racimolare e\nraffazzonare, come uccelli che nidificano. S’attaccavano a\ntutto quel che poteva essere tolto di dov’era e messo in un\naltro posto per servire a un altro uso: i tendaggi di broccato finivano a fare da lenzuola; nelle urne cinerarie di marmo piantavano il basilico; le griglie in ferro battuto sradicate dalle finestre dei ginecei servivano ad arrostire carne\ndi gatto su fuochi di legna intarsiata. Messa su coi pezzi\nscompagnati della Clarice inservibile, prendeva forma una\nClarice della sopravvivenza, tutta tuguri e catapecchie, rigagnoli infetti, gabbie di conigli. Eppure, dell’antico\nsplendore di Clarice non s’era perso quasi nulla, era tutto\nlí, disposto solamente in un ordine diverso ma appropriato alle esigenze degli abitanti non meno di prima.\nAi tempi d’indigenza succedevano epoche piú giulive:\nuna Clarice farfalla suntuosa sgusciava dalla Clarice crisalide pezzente; la nuova abbondanza faceva traboccare\nla città di materiali edifici oggetti nuovi; affluiva nuova\ngente di fuori; niente e nessuno aveva piú a che vedere\ncon la Clarice o le Clarici di prima; e piú la nuova città\ns’insediava trionfalmente nel luogo e nel nome della prima Clarice, piú s’accorgeva d’allontanarsi da quella, di\ndistruggerla non meno rapidamente dei topi e della\nmuffa: nonostante l’orgoglio del nuovo fasto, in fondo al\ncuore si sentiva estranea, incongrua, usurpatrice.\nEcco allora i frantumi del primo splendore che si erano salvati adattandosi a bisogne piú oscure venivano\nnuovamente spostati, eccoli custoditi sotto campane di\nvetro, chiusi in bacheche, posati su cuscini di velluto, e\nnon piú perché potevano servire ancora a qualcosa ma\nperché attraverso di loro si sarebbe voluto ricomporre\nuna città di cui nessuno sapeva piú nulla.\nAltri deterioramenti, altri rigogli si susseguirono a\nClarice. Le popolazioni e le costumanze cambiarono piú\nvolte; restano il nome, l’ubicazione, e gli oggetti piú difficili da rompere. Ogni nuova Clarice, compatta come\nun corpo vivente coi suoi odori e il suo respiro, sfoggia\ncome un monile quel che resta delle antiche Clarici\nframmentarie e morte. Non si sa quando i capitelli corinzi siano stati in cima alle loro colonne: solo si ricorda\nd’uno d’essi che per molti anni in un pollaio sostenne la\ncesta dove le galline facevano le uova, e di lí passò al\nMuseo dei Capitelli, in fila con gli altri esemplari della\ncollezione. L’ordine di successione delle ere s’è perso;\nche ci sia stata una prima Clarice è credenza diffusa, ma\nnon ci sono prove che lo dimostrino; i capitelli potrebbero essere stati prima nei pollai che nei templi, le urne\ndi marmo essere state seminate prima a basilico che a\nossa di defunti. Di sicuro si sa solo questo: un certo numero d’oggetti si sposta in un certo spazio, ora sommerso da una quantità d’oggetti nuovi, ora consumandosi\nsenza ricambio; la regola è mescolarli ogni volta e riprovare a metterli insieme. Forse Clarice è sempre stata solo\nun tramestio di carabattole sbrecciate, male assortite,\nfuori uso.\n"
    },
    {
        "ID": "38",
        "category": "Le città e i morti 3",
        "category_id": "03",
        "chapter": "07",
        "content": "Le città e i morti. 3.\nNon c’è città piú di Eusapia propensa a godere la vita\ne a sfuggire gli affanni. E perché il salto dalla vita alla\nmorte sia meno brusco, gli abitanti hanno costruito una\ncopia identica della loro città sottoterra. I cadaveri, seccati in modo che ne resti lo scheletro rivestito di pelle\ngialla, vengono portati là sotto a continuare le occupazioni di prima. Di queste, sono i momenti spensierati ad\navere la preferenza: i piú di loro vengono seduti attorno\na tavole imbandite, o atteggiati in posizioni di danza o\nnel gesto di suonare trombette. Ma pure tutti i commerci e i mestieri dell’Eusapia dei vivi sono all’opera sottoterra, o almeno quelli cui i vivi hanno adempiuto con\npiú soddisfazione che fastidio: l’orologiaio, in mezzo a\ntutti gli orologi fermi della sua bottega, accosta un’orecchia incartapecorita a una pendola scordata; un barbiere\ninsapona con il pennello secco l’osso degli zigomi d’un\nattore mentre questi ripassa la parte scrutando il copione con le occhiaie vuote; una ragazza dal teschio ridente\nmunge una carcassa di giovenca.\nCerto molti sono i vivi che domandano per dopo\nmorti un destino diverso da quello che già toccò loro: la\nnecropoli è affollata di cacciatori di leoni, mezzesoprano, banchieri, violinisti, duchesse, mantenute, generali,\npiú di quanti mai ne contò città vivente. L’incombenza\ndi accompagnare giú i morti e sistemarli al posto voluto\nè affidata a una confraternita di incappucciati. Nessun\naltro ha accesso all’Eusapia dei morti e tutto quello che\nsi sa di laggiú si sa di loro.\nDicono che la stessa confraternita esiste tra i morti e\nche non manca di dar loro una mano; gli incappucciati\ndopo morti continueranno nello stesso ufficio anche\nnell’altra Eusapia; lasciano credere che alcuni di loro\nsiano già morti e continuino a andare su e giú. Certo,\nl’autorità di questa congregazione sull’Eusapia dei vivi è\nmolto estesa.\nDicono che ogni volta che scendono trovano qualcosa\ndi cambiato nell’Eusapia di sotto; i morti apportano innovazioni alla loro città; non molte, ma certo frutto di riflessione ponderata, non di capricci passeggeri. Da un\nanno all’altro, dicono, l’Eusapia dei morti non si riconosce. E i vivi, per non essere da meno, tutto quello che gli\nincappucciati raccontano delle novità dei morti, vogliono farlo anche loro. Cosí l’Eusapia dei vivi ha preso a\ncopiare la sua copia sotterranea.\nDicono che questo non è solo adesso che accade: in\nrealtà sarebbero stati i morti a costruire l’Eusapia di sopra a somiglianza della loro città. Dicono che nelle due\ncittà gemelle non ci sia piú modo di sapere quali sono i\nvivi e quali i morti.\n"
    },
    {
        "ID": "39",
        "category": "Le città e il cielo 2",
        "category_id": "02",
        "chapter": "07",
        "content": "Le città e il cielo. 2.\nSi tramanda a Bersabea questa credenza: che sospesa\nin cielo esista un’altra Bersabea, dove si librano le virtú e\ni sentimenti piú elevati della città, e che se la Bersabea\nterrena prenderà a modello quella celeste diventerà una\ncosa sola con essa. L’immagine che la tradizione ne divulga è quella d’una città d’oro massiccio, con chiavarde\nd’argento e porte di diamante, una città–gioiello, tutta\nintarsi e incastonature, quale un massimo di studio laborioso può produrre applicandosi a materie di massimo\npregio. Fedeli a questa credenza, gli abitanti di Bersabea\ntengono in onore tutto ciò che evoca loro la città celeste:\naccumulano metalli nobili e pietre rare, rinunciano agli\nabbandoni effimeri, elaborano forme di composita compostezza.\nCredono pure, questi abitanti, che un’altra Bersabea\nesista sottoterra, ricettacolo di tutto ciò che loro occorre\ndi spregevole e d’ingegno, ed è costante loro cura cancellare dalla Bersabea emersa ogni legame o somiglianza\ncon la gemella bassa. Al posto dei tetti ci si immagina\nche la città infera abbia pattumiere rovesciate, da cui\nfranano croste di formaggio, carte unte, resche, risciacquatura di piatti, resti di spaghetti, vecchie bende. O\nche addirittura la sua sostanza sia quella oscura e duttile\ne densa come pece che cala giú per le cloache prolungando il percorso delle viscere umane, di nero buco in\nnero buco, fino a spiaccicarsi sull’ultimo fondo sotterraneo, e che proprio dai pigri boli acciambellati laggiú si\nelevino giro sopra giro gli edifici d’una città fecale, dalle\nguglie tortili.\nNelle credenze di Bersabea c’è una parte di vero e\nuna d’errore. Vero è che due proiezioni di se stessa accompagnino la città, una celeste e una infernale; ma sulla loro consistenza ci si sbaglia. L’inferno che cova nel\npiú profondo sottosuolo di Bersabea è una città disegnata dai piú autorevoli architetti, costruita coi materiali\npiú cari sul mercato, funzionante in ogni suo congegno e\norologeria e ingranaggio, pavesata di nappe e frange e\nfalpalà appesi a tutti i tubi e le bielle.\nIntenta ad accumulare i suoi carati di perfezione, Bersabea crede virtú ciò che è ormai un cupo invasamento a\nriempire il vaso vuoto di se stessa; non sa che i suoi soli\nmomenti d’abbandono generoso sono quelli dello staccare da sé, lasciar cadere, spandere. Pure, allo zenit di\nBersabea gravita un corpo celeste che risplende di tutto\nil bene della città, racchiuso nel tesoro delle cose buttate\nvia: un pianeta sventolante di scorze di patata, ombrelli\nsfondati, calze smesse, sfavillante di cocci di vetro, bottoni perduti, carte di cioccolatini, lastricato di biglietti\ndel tram, ritagli d’unghie e di calli, gusci d’uovo. La città\nceleste è questa e nel suo cielo scorrono comete dalla\nlunga coda, emesse a roteare nello spazio dal solo atto libero e felice di cui sono capaci gli abitanti di Bersabea,\ncittà che solo quando caca non è avara calcolatrice interessata.\n"
    },
    {
        "ID": "40",
        "category": "Le città continue 1",
        "category_id": "01",
        "chapter": "07",
        "content": "Le città continue. 1.\nLa città di Leonia rifà se stessa tutti i giorni: ogni mattina la popolazione si risveglia tra lenzuola fresche, si lava con saponette appena sgusciate dall’involucro, indossa vestaglie nuove fiammanti, estrae dal piú perfezionato\nfrigorifero barattoli di latta ancora intonsi, ascoltando le\nultime filastrocche dall’ultimo modello d’apparecchio.\nSui marciapiedi, avviluppati in tersi sacchi di plastica,\ni resti della Leonia d’ieri aspettano il carro dello spazzaturaio. Non solo tubi di dentifricio schiacciati, lampadine fulminate, giornali, contenitori, materiali d’imballaggio, ma anche scaldabagni, enciclopedie, pianoforti,\nservizi di porcellana: piú che dalle cose che ogni giorno\nvengono fabbricate vendute comprate, l’opulenza di\nLeonia si misura dalle cose che ogni giorno vengono\nbuttate via per far posto alle nuove. Tanto che ci si chiede se la vera passione di Leonia sia davvero come dicono il godere delle cose nuove e diverse, o non piuttosto\nl’espellere, l’allontanare da sé, il mondarsi d’una ricorrente impurità. Certo è che gli spazzaturai sono accolti\ncome angeli, e il loro compito di rimuovere i resti\ndell’esistenza di ieri è circondato d’un rispetto silenzioso, come un rito che ispira devozione, o forse solo perché una volta buttata via la roba nessuno vuole piú averci da pensare.\nDove portino ogni giorno il loro carico gli spazzaturai\nnessuno se lo chiede: fuori della città, certo; ma ogni anno la città s’espande, e gli immondezzai devono arretrare piú lontano; l’imponenza del gettito aumenta e le cataste s’innalzano, si stratificano, si dispiegano su un\nperimetro piú vasto. Aggiungi che piú l’arte di Leonia\neccelle nel fabbricare nuovi materiali, piú la spazzatura\nmigliora la sua sostanza, resiste al tempo, alle intemperie, a fermentazioni e combustioni. E’ una fortezza di rimasugli indistruttibili che circonda Leonia, la sovrasta\nda ogni lato come un acrocoro di montagne.\nIl risultato è questo: che piú Leonia espelle roba piú\nne accumula; le squame del suo passato si saldano in\nuna corazza che non si può togliere; rinnovandosi ogni\ngiorno la città conserva tutta se stessa nella sola forma\ndefinitiva: quella delle spazzature d’ieri che s’ammucchiano sulle spazzature dell’altroieri e di tutti i suoi giorni e anni e lustri.\nIl pattume di Leonia a poco a poco invaderebbe il\nmondo, se sullo sterminato immondezzaio non stessero\npremendo, al di là dell’estremo crinale, immondezzai\nd’altre città, che anch’esse respingono lontano da sé\nmontagne di rifiuti. Forse il mondo intero, oltre i confini\ndi Leonia, è ricoperto da crateri di spazzatura, ognuno\ncon al centro una metropoli in eruzione ininterrotta. I\nconfini tra le città estranee e nemiche sono bastioni infetti in cui i detriti dell’una e dell’altra si puntellano a vicenda, si sovrastano, si mescolano.\nPiú ne cresce l’altezza, piú incombe il pericolo delle\nfrane: basta che un barattolo, un vecchio pneumatico,\nun fiasco spagliato rotoli dalla parte di Leonia e una valanga di scarpe spaiate, calendari d’anni trascorsi, fiori\nsecchi sommergerà la città nel proprio passato che invano tentava di respingere, mescolato con quello delle\ncittà limitrofe, finalmente monde: un cataclisma spianerà la sordida catena montuosa, cancellerà ogni traccia\ndella metropoli sempre vestita a nuovo. Già dalle città\nvicine sono pronti coi rulli compressori per spianare il\nsuolo, estendersi nel nuovo territorio, ingrandire se stesse, allontanare i nuovi immondezzai.\n"
    },
    {
        "ID": "41",
        "category": "Le città e il nome 5",
        "category_id": "05",
        "chapter": "08",
        "content": "Le città e il nome. 5.\nIrene è la città che si vede a sporgersi dal ciglio\ndell’altipiano nell’ora che le luci s’accendono e per l’aria\nlimpida si distingue laggiú in fondo la rosa dell’abitato:\ndov’è piú densa di finestre, dove si dirada in viottoli appena illuminati, dove ammassa ombre di giardini, dove\ninnalza torri con i fuochi dei segnali; e se la sera è brumosa uno sfumato chiarore si gonfia come una spugna\nlattigginosa al piede dei calanchi.\nI viaggiatori dell’altipiano, i pastori che transumano\ngli armenti, gli uccellatori che sorvegliano le reti, gli eremiti che colgono radicchi, tutti guardano in basso e parlano di Irene. Il vento porta a volte una musica di grancasse e trombe, lo scoppiettio dei mortaretti nella\nluminaria d’una festa; a volte lo sgranare della mitraglia,\nl’esplosione d’una polveriera nel cielo giallo degli incendi appiccati dalla guerra civile. Quelli che guardano di\nlassù fanno congetture su quanto sta accadendo nella\ncittà, si domandano se sarebbe bello o brutto trovarsi a\nIrene quella sera. Non che abbiano intenzione d’andarci\n– e comunque le strade che calano a valle sono cattive –\nma Irene calamita sguardi e pensieri di chi sta là in alto.\nA questo punto Kublai Kan s’aspetta che Marco parli\nd’Irene com’è vista da dentro. E Marco non può farlo:\nquale sia la città che quelli dell’altipiano chiamano Irene\nnon è riuscito a saperlo; d’altronde poco importa: a vederla standoci in mezzo sarebbe un’altra città; Irene è\nun nome di città da lontano, e se ci si avvicina cambia.\nLa città per chi passa senza entrarci è una, e un’altra per\nchi ne è preso e non ne esce; una è la città in cui s’arriva la\nprima volta, un’altra quella che si lascia per non tornare;\nognuna merita un nome diverso; forse di Irene ho già parlato sotto altri nomi; forse non ho parlato che di Irene.\n"
    },
    {
        "ID": "42",
        "category": "Le città e i morti 4",
        "category_id": "04",
        "chapter": "08",
        "content": "Le città e i morti. 4.\nCiò che fa Argia diversa dalle altre città è che invece\nd’aria ha terra. Le vie sono completamente interrate, le\nstanze sono piene d’argilla fino al soffitto, sulle scale si\nposa un’altra scala in negativo, sopra i tetti delle case\ngravano strati di terreno roccioso come cieli con le nuvole. Se gli abitanti possono girare per la città allargando i cunicoli dei vermi e le fessure in cui s’insinuano le\nradici non lo sappiamo: l’umidità sfascia i corpi e lascia\nloro poche forze; conviene che restino fermi e distesi,\ntanto è buio.\nDi Argia, da qua sopra, non si vede nulla; c’è chi dice:\n“È là sotto” e non resta che crederci; i luoghi sono deserti. Di notte, accostando l’orecchio al suolo, alle volte\nsi sente una porta che sbatte.\n"
    },
    {
        "ID": "43",
        "category": "Le città e il cielo 3",
        "category_id": "03",
        "chapter": "08",
        "content": "Le città e il cielo. 3.\nChi arriva a Tecla, poco vede della città, dietro gli\nsteccati di tavole, i ripari di tela di sacco, le impalcature,\nle armature metalliche, i ponti di legno sospesi a funi o\nsostenuti da cavalletti, le scale a pioli, i tralicci. Alla domanda: – Perché la costruzione di Tecla continua cosí a\nlungo? – gli abitanti senza smettere d’issare secchi, di\ncalare fili a piombo, di muovere in su e giù lunghi pennelli. – Perché non cominci la distruzione, – rispondono. E richiesti se temono che appena tolte le impalcature la città cominci a sgretolarsi e a andare in pezzi,\nsoggiungono in fretta, sottovoce: – Non soltanto la città.\nSe, insoddisfatto delle risposte, qualcuno applica l’occhio alla fessura d’una staccionata, vede gru che tirano\nsu altre gru, incastellature che rivestono altre incastellature, travi che puntellano altre travi. – Che senso ha il\nvostro costruire? – domanda. – Qual è il fine d’una città\nin costruzione se non una città? Dov’è il piano che seguite, il progetto?\n– Te lo mostreremo appena terminata la giornata; ora\nnon possiamo interrompere, – rispondono.\nIl lavoro cessa al tramonto. Scende la notte sul cantiere. È una notte stellata. – Ecco il progetto, – dicono.\n"
    },
    {
        "ID": "44",
        "category": "Le città continue 2",
        "category_id": "02",
        "chapter": "08",
        "content": "Le città continue. 2.\nSe toccando terra a Trude non avessi letto il nome\ndella città scritto a grandi lettere, avrei creduto d’essere\narrivato allo stesso aeroporto da cui ero partito. I sobborghi che mi fecero attraversare non erano diversi da\nquegli altri, con le stesse case gialline e verdoline. Seguendo le stesse frecce si girava le stesse aiole delle stesse piazze. Le vie del centro mettevano in mostra mercanzie imballaggi insegne che non cambiavano in nulla.\nEra la prima volta che venivo a Trude, ma conoscevo già\nl’albergo in cui mi capitò di scendere; avevo già sentito e\ndetto i miei dialoghi con compratori e venditori di ferraglia; altre giornate uguali a quella erano finite guardando attraverso gli stessi bicchieri gli stessi ombelichi che\nondeggiavano.\nPerché venire a Trude? mi chiedevo. E già volevo ripartire.\n– Puoi riprendere il volo quando vuoi, – mi dissero, –\nma arriverai a un’altra Trude, uguale punto per punto, il\nmondo è ricoperto da un’unica Trude che non comincia\ne non finisce, cambia solo il nome all’aereoporto.\n"
    },
    {
        "ID": "45",
        "category": "Le città nascoste 1",
        "category_id": "01",
        "chapter": "08",
        "content": "Le città nascoste. 1.\nA Olinda, chi ci va con una lente e cerca con attenzione può trovare da qualche parte un punto non piú grande d’una capocchia di spillo che a guardarlo un po’ ingrandito ci si vede dentro i tetti le antenne i lucernari i\ngiardini le vasche, gli striscioni attraverso le vie, i chioschi nelle piazze, il campo per le corse dei cavalli. Quel\npunto non resta lí: dopo un anno lo si trova grande come un mezzo limone, poi come un fungo porcino, poi\ncome un piatto da minestra. Ed ecco che diventa una\ncittà grandezza naturale, racchiusa dentro la città di prima: una nuova città che si fa largo in mezzo alla città di\nprima e la spinge verso il fuori.\nOlinda non è certo la sola città a crescere in cerchi\nconcentrici, come i tronchi degli alberi che ogni anno\naumentano d’un giro. Ma alle altre città resta nel mezzo\nla vecchia cerchia delle mura stretta stretta, da cui spuntano rinsecchiti i campanili le torri i tetti d’embrici le cupole, mentre i quartieri nuovi si spanciano intorno come\nda una cintura che si slaccia. A Olinda no: le vecchie\nmura si dilatano portandosi con sé i quartieri antichi, ingranditi mantenendo le proporzioni su un piú largo\norizzonte ai confini della città; essi circondano i quartieri un po’ meno vecchi, pure cresciuti di perimetro e assottigliati per far posto a quelli piú recenti che premono\nda dentro; e cosí via fino al cuore della città: un’Olinda\ntutta nuova che nelle sue dimensioni ridotte conserva i\ntratti e il flusso di linfa della prima Olinda e di tutte le\nOlinde che sono spuntate una dall’altra; e dentro a questo cerchio piú interno già spuntano – ma è difficile distinguerle – l’Olinda ventura e quelle che cresceranno in\nseguito.\n"
    },
    {
        "ID": "46",
        "category": "Le città e i morti 5",
        "category_id": "05",
        "chapter": "09",
        "content": "Le città e i morti. 5.\nOgni città, come Laudomia, ha al suo fianco un’altra\ncittà i cui abitanti si chiamano con gli stessi nomi: è la\nLaudomia dei morti, il cimitero. Ma la speciale dote di\nLudomia è d’essere, oltre che doppia, tripla, cioè di\ncomprendere una terza Ludomia che è quella dei non\nnati.\nLe proprietà della città doppia sono note. Piú la Laudomia dei vivi s’affolla e si dilata, piú cresce la distesa\ndelle tombe fuori dalle mura. Le vie della Laudomia dei\nmorti sono larghe appena quanto basta perché vi giri il\ncarro del becchino, e vi s’affacciano edifici senza finestre; ma il tracciato delle vie e l’ordine delle dimore ripete quello della Laudomia viva, e come in essa le famiglie\nstanno sempre piú pigiate, in fitti loculi sovrapposti. Nei\npomeriggi di bel tempo la popolazione vivente rende visita ai morti e decifra i propri nomi sulle loro lastre di\npietra: a somiglianza della città dei vivi questa comunica\nuna storia di fatiche, arrabbiature, illusioni, sentimenti;\nsolo che qui tutto è diventato necessario, sottratto al caso, incasellato, messo in ordine. E per sentirsi sicura la\nLaudomia viva ha bisogno di cercare nella Laudomia\ndei morti la spiegazione di se stessa, anche a rischio di\ntrovarvi di piú o di meno: spiegazioni per piú d’una\nLaudomia, per città diverse che potevano essere e non\nsono state, o ragioni parziali, contraddittorie, delusive.\nGiustamente Laudomia assegna una residenza altrettanto vasta a coloro che ancora devono nascere; certo lo\nspazio non è in proporzione al loro numero che si suppone sterminato, ma essendo un luogo vuoto, circondato da un’architettura tutta nicchie e rientranze e scanalature, e potendosi attribuire ai non nati la dimensione\nche si vuole, pensarli grandi come topi o come bachi da\nseta o come formiche o uova di formica, nulla vieta\nd’immaginarli ritti o accoccolati su ogni aggetto o mensola che sporge dalle pareti, su ogni capitello o plinto, in\nfila oppure sparpagliati, intenti alle incombenze delle loro vite future, e contemplare in una sbavatura del marmo l’intera Laudomia di qui a cento o mille anni, gremita di moltitudini vestite in fogge mai viste, tutti per\nesempio in barracano color melanzana, o tutti con piume di tacchino sul turbante, e riconoscervi i discendenti\npropri e quelli delle famiglie alleate e nemiche, dei debitori e creditori, che vanno e vengono perpetuando i traffici, le vendette, i fidanzamenti d’amore o d’interesse. I\nviventi di Laudomia frequentano la casa dei non nati interrogandoli; i passi risuonano sotto le volte vuote; le\ndomande si formulano in silenzio: ed è sempre di sé che\nchiedono i vivi, e non di quelli che verranno; chi si\npreoccupa di lasciare illustre memoria di sé, chi di far\ndimenticare le sue vergogne; tutti vorrebbero seguire il\nfilo delle conseguenze dei propri atti; ma piú aguzzano\nlo sguardo, meno riconoscono una traccia continua; i\nnascituri di Laudomia appaiono puntiformi come granelli di polvere, staccati dal prima e dal poi.\nLa Laudomia dei non nati non trasmette, come quella\ndei morti, una qualche sicurezza agli abitanti della Laudomia viva, ma solo sgomento. Ai pensieri dei visitatori\nfiniscono per aprirsi due strade, e non si sa quale riserbi\npiú angoscia: o si pensa che il numero dei nascituri superi di gran lunga quello di tutti i vivi e tutti i morti, e allora in ogni poro della pietra s’accalcano folle invisibili,\nstipate sulle pendici dell’imbuto come sulle gradinate\nd’uno stadio, e poiché a ogni generazione la discendenza di Laudomia si moltiplica, in ogni imbuto s’aprono\ncentinaia d’imbuti ognuno con milioni di persone che\ndevono nascere e protendono i colli e aprono la bocca\nper non soffocare; oppure si pensa che anche Laudomia\nscomparirà, non si sa quando, e tutti i suoi cittadini con\nlei, cioè le generazioni si succederanno fino a raggiungere una cifra e non andranno piú in la, e allora la Laudomia dei morti e quella dei non nati sono come le due\nampolle d’una clessidra che non si rovescia, ogni passaggio tra la nascita e la morte è un granello di sabbia che\nattraversa la strozzatura, e ci sarà un ultimo abitante di\nLaudomia a nascere, un ultimo granello a cadere che ora\nè qui che aspetta in cima al mucchio.\n"
    },
    {
        "ID": "47",
        "category": "Le città e il cielo 4",
        "category_id": "04",
        "chapter": "09",
        "content": "Le città e il cielo. 4.\nChiamati a dettare le norme per la fondazione di Perinzia gli astronomi stabilirono il luogo e il giorno secondo la posizione delle stelle, tracciarono le linee incrociate del decumano e del cardo orientate l’una come il\ncorso del sole e l’altra come l’asse attorno a cui ruotano i\ncieli, divisero la mappa secondo le dodici case dello zodiaco in modo che ogni tempio e ogni quartiere ricevesse il giusto influsso dalle costellazioni opportune, fissarono il punto delle mura in cui aprire le porte\nprevedendo che ognuna inquadrasse un’eclisse di luna\nnei prossimi mille anni. Perinzia – assicurarono – avrebbe rispecchiato l’armonia del firmamento; la ragione\ndella natura e la grazia degli dei avrebbero dato forma ai\ndestini degli abitanti.\nSeguendo con esattezza i calcoli degli astronomi, Perinzia fu edificata; genti diverse vennero a popolarla; la\nprima generazione dei nati a Perinzia prese a crescere\ntra le sue mura; e questi alla loro volta raggiunsero l’età\ndi sposarsi e avere figli.\nNelle vie e piazze di Perinzia oggi incontri storpi, nani, gobbi, obesi, donne con la barba. Ma il peggio non si\nvede; urli gutturali si levano dalle cantine e dai granai,\ndove le famiglie nascondono i figli con tre teste o con sei\ngambe.\nGli astronomi di Perinzia si trovano di fronte a una\ndifficile scelta: o ammettere che tutti i loro calcoli sono\nsbagliati e le loro cifre non riescono a descrivere il cielo,\no rivelare che l’ordine degli dei è proprio quello che si\nrispecchia nella città dei mostri.\n"
    },
    {
        "ID": "48",
        "category": "Le città continue 3",
        "category_id": "03",
        "chapter": "09",
        "content": "Le città continue. 3.\nOgni anno nei miei viaggi faccio sosta a Procopia e\nprendo alloggio nella stessa stanza della stessa locanda.\nFin dalla prima volta mi sono soffermato a contemplare\nil paesaggio che si vede spostando la tendina della finestra: un fosso, un ponte, un muretto, un albero di sorbo,\nun campo di pannocchie, un roveto con le more, un pollaio, un dosso di collina giallo, una nuvola bianca, un\npezzo di cielo azzurro a forma di trapezio. Sono sicuro\nche la prima volta non si vedeva nessuno; è stato solo\nl’anno dopo che, a un movimento tra le foglie, ho potuto distinguere una faccia tonda e piatta che rosicchiava\nuna pannocchia. Dopo un anno erano in tre sul muretto,\ne al mio ritorno ce ne vidi sei, seduti in fila, con le mani\nsui ginocchi e qualche sorba in un piatto. Ogni anno,\nappena entrato nella stanza, alzavo la tendina e contavo\nalcune facce in piú: sedici, compresi quelli giù nel fosso;\nventinove, di cui otto appollaiati sul sorbo; quarantasette\nsenza contare quelli nel pollaio. Si somigliano, sembrano gentili, hanno lentiggini sulle guance, sorridono,\nqualcuno con la bocca sporca di more. Presto vidi tutto\nil ponte pieno di tipi dalla faccia tonda, accoccolati perché non avevano piú posto per muoversi; sgranocchiavano le pannocchie, poi rodevano i torsoli.\nCosí, un anno dopo l’altro ho visto sparire il fosso,\nl’albero , il roveto, nascosti da siepi di sorrisi tranquilli,\ntra le guance tonde che si muovono masticando foglie.\nNon si ha idea, in uno spazio ristretto come quel campicello di granturco, quanta gente ci può stare, specie se\nmessi seduti con le braccia intorno ai ginocchi, fermi.\nDevono essercene molti di piú di quanto sembra: il dosso della collina l’ho visto coprirsi d’una folla sempre piú\nfitta; ma da quando quelli sul ponte hanno preso l’abitudine di stare a cavalcioni l’uno sulle spalle dell’altro non\nriesco piú a spingere lo sguardo tanto in là.\nQuest’anno, infine, a alzare la tendina, la finestra inquadra solo una distesa di facce: da un angolo all’altro, a\ntutti i livelli e a tutte le distanze, si vedono questi visi\ntondi, fermi, piatti piatti, con un accenno di sorriso, e in\nmezzo molte mani, che si tengono alle spalle di quelli\nche stanno davanti. Anche il cielo è sparito. Tanto vale\nche mi allontani dalla finestra.\nNon che i movimenti mi siano facili. Nella mia stanza\nsiamo alloggiati in ventisei: per spostare i piedi devo disturbare quelli che stanno accoccolati sul pavimento, mi\nfaccio largo tra i ginocchi di quelli seduti sul cassettone\ne i gomiti di quelli che si dànno il turno per appoggiarsi\nal letto: tutte persone gentili, per fortuna.\n"
    },
    {
        "ID": "49",
        "category": "Le città nascoste 2",
        "category_id": "02",
        "chapter": "09",
        "content": "Le città nascoste. 2.\nNon è felice, la vita a Raissa. Per le strade la gente\ncammina torcendosi le mani, impreca ai bambini che\npiangono, s’appoggia ai parapetti del fiume con le tempie tra i pugni, alla mattina si sveglia da un brutto sogno\ne ne comincia un altro. Tra i banconi dove ci si schiaccia\ntutti i momenti le dita col martello o ci si punge con\nl’ago, o sulle colonne di numeri tutti storti nei registri\ndei negozianti e dei banchieri, o davanti alle file di bicchieri vuoti sullo zinco delle bettole, meno male che le\nteste chine ti risparmiano dagli sguardi torvi. Dentro le\ncase è peggio, e non occorre entrarci per saperlo: d’estate le finestre rintronano di litigi e piatti rotti.\nEppure, a Raissa, a ogni momento c’è un bambino\nche da una finestra ride a un cane che è saltato su una\ntettoia per mordere un pezzo di polenta caduto a un\nmuratore che dall’ alto dell’impalcatura ha esclamato: –\nGioia mia, lasciami intingere! – a una giovane ostessa\nche solleva un piatto di ragú sotto la pergola, contenta\ndi servirlo all’ombrellaio che festeggia un buon affare,\nun parasole di pizzo bianco comprato da una gran dama\nper pavoneggiarsi alle corse, innamorata d’un ufficiale\nche le ha sorriso nel saltare l’ultima siepe, felice lui ma\npiú felice ancora il suo cavallo che volava sugli ostacoli\nvedendo volare in cielo un francolino, felice uccello liberato dalla gabbia da un pittore felice d’averlo dipinto\npiuma per piuma picchiettato di rosso e di giallo nella\nminiatura di quella pagina del libro in cui il filosofo dice: “Anche a Raissa, città triste, corre un filo invisibile\nche allaccia un essere vivente a un altro per un attimo e\nsi disfa, poi torna a tendersi tra punti in movimento disegnando nuove rapide figure cosicché a ogni secondo\nla città infelice contiene una città felice che nemmeno sa\nd’esistere”.\n"
    },
    {
        "ID": "50",
        "category": "Le città e il cielo 5",
        "category_id": "05",
        "chapter": "09",
        "content": "Le città e il cielo. 5.\nCon tale arte fu costruita Andria, che ogni sua via\ncorre seguendo l’orbita d’un pianeta e gli edifici e i luoghi della vita in comune ripetono l’ordine delle costellazioni e la posizione degli astri piú luminosi: Antares,\nAlpheratz, Capella, le Cefeidi. Il calendario della città è\nregolato in modo che lavori e uffici e cerimonie si dispongono in una mappa che corrisponde al firmamento\nin quella data: cosí i giorni in terra e le notti in cielo si rispecchiano.\nPur attraverso una regolamentazione minuziosa, la vita della città scorre calma come il moto dei corpi celesti\ne acquista la necessità dei fenomeni non sottoposti\nall’arbitrio umano. Ai cittadini d’Andria, lodandone le\nproduzioni industriose e l’agio dello spirito, m’indussi a\ndichiarare: – Bene comprendo come voi, sentendovi\nparte d’un cielo immutabile, ingranaggi d’una meticolosa orologeria, vi guardiate dall’apportare alla vostra città\ne ai vostri costumi il piú lieve cambiamento. Andria è la\nsola città che io conosca cui convenga restare immobile\nnel tempo.\nSi guardarono interdetti. – Ma perché mai? E chi l’ha\ndetto? – E mi condussero a visitare una via pensile aperta\ndi recente sopra un bosco di bambú, un teatro delle ombre in costruzione al posto del canile municipale, ora traslocato nei padiglioni dell’ antico lazzaretto, abolito per\nla guarigione degli ultimi appestati, e – appena inaugurati – un porto fluviale, un statua di Talete, un toboga.\n– E queste innovazioni non turbano il ritmo astrale\ndella vostra città? – domandai.\n– Cosí perfetta è la corrispondenza tra la nostra città e\nil cielo, – risposero, – che ogni cambiamento d’Andria\ncomporta qualche novità tra le stelle –. Gli astronomi\nscrutano coi telescopi dopo ogni mutamento che ha luogo in Andria, e segnalano l’esplosione d’una nova, o il\npassare dall’arancione al giallo d’un remoto punto del\nfirmamento, l’espandersi di una nebula, il curvarsi d’una\nspira della via lattea. Ogni cambiamento implica una catena d’altri cambiamenti, in Andria come tra le stelle: la\ncittà e il cielo non restano mai uguali.\nDel carattere degli abitanti d’Andria meritano di essere ricordate due virtú: la sicurezza in se stessi e la prudenza. Convinti che ogni innovazione nella città influisca\nsul disegno del cielo, prima d’ogni decisione calcolano i\nrischi e i vantaggi per loro e per l’insieme delle città e dei\nmondi.\n"
    },
    {
        "ID": "51",
        "category": "Le città continue 4",
        "category_id": "04",
        "chapter": "10",
        "content": "Le città continue. 4.\nTu mi rimproveri perché ogni mio racconto ti trasporta nel bel mezzo d’una città senza dirti dello spazio\nche s’estende tra una città e l’altra: se lo coprano mari,\ncampi di segale, foreste di larici, paludi. Ti risponderò\ncon un racconto.\nPer le vie di Cecilia, città illustre, incontrai una volta\nun capraio che spingeva rasente i muri un armento\nscampanante.\n– Uomo benedetto dal cielo, – si fermò a chiedermi, –\nsai dirmi il nome della città in cui ci troviamo?\n– Che gli dei t’accompagnino! – esclamai. – Come\npuoi non riconoscere la molto illustre città di Cecilia?\n– Compatiscimi, – rispose quello, – sono un pastore\nin transumanza. Tocca alle volte a me e alle capre di traversare città; ma non sappiamo distinguerle. Chiedimi il\nnome dei pascoli: li conosco tutti, il Prato tra le Rocce, il\nPendio Verde, l’Erba in Ombra. Le città per me non\nhanno nome: sono luoghi senza foglie che separano un\npascolo dall’altro, e dove le capre si spaventano ai crocevia e si sbandano. Io e il cane corriamo per tenere compatto l’armento.\n– Al contrario di te, – affermai, – io riconosco solo le\ncittà e non distinguo ciò che è fuori. Nei luoghi disabitati ogni pietra e ogni erba si confonde ai miei occhi con\nogni pietra ed erba.\nMolti anni sono passati da allora; io ho conosciuto\nmolte città ancora e ho percorso continenti. Un giorno\ncamminavo tra angoli di case tutte uguali: mi ero perso.\nChiesi a un passante:– Che gli immortali ti proteggano,\nsai dirmi dove ci troviamo?\n– A Cecilia, cosí non fosse! – mi rispose. – Da tanto\ncamminiamo per le sue vie, io e le capre, e non s’arriva a\nuscirne...\nLo riconobbi, nonostante la lunga barba bianca: era il\npastore di quella volta. Lo seguivano poche capre spelate, che neppure piú puzzavano, tanto erano ridotte pelle\ne ossa. Brucavano cartaccia nei bidoni dei rifiuti.\n– Non può essere! – gridai. – Anch’io, non so da\nquando, sono entrato in una città e da allora ho continuato ad addentrarmi per le sue vie. Ma come ho fatto\nad arrivare dove tu dici, se mi trovavo in un’altra città,\nlontanissima da Cecilia, e non ne sono ancora uscito?\n– I luoghi si sono mescolati, – disse il capraio, – Cecilia è dappertutto; qui una volta doveva esserci il Prato\ndella Salvia Bassa. Le mie capre riconoscono le erbe dello spartitraffico.\n"
    },
    {
        "ID": "52",
        "category": "Le città nascoste 3",
        "category_id": "03",
        "chapter": "10",
        "content": "Le città nascoste. 3.\nUna Sibilla, interrogata sul destino di Marozia, disse:\n– Vedo due città: una del topo, una della rondine.\nL’oracolo fu interpretato cosí: oggi Marozia è una\ncittà dove tutti corrono in cunicoli di piombo come\nbranchi di topi che si strappano di sotto i denti gli avanzi caduti dai denti dei topi piú minacciosi; ma sta per cominciare un nuovo secolo in cui tutti a Marozia voleranno come le rondini nel cielo d’estate, chiamandosi come\nin un gioco, esibendosi in volteggi ad ali ferme, sgombrando l’aria da zanzare e moscerini.\n– È tempo che il secolo del topo abbia termine e cominci quello della rondine, – dissero i piú risoluti. E di\nfatto già sotto il torvo e gretto predominio topesco si\nsentiva, tra la gente meno in vista, covare uno slancio da\nrondini, che puntano verso l’aria trasparente con un agile colpo di coda e disegnano con la lama delle ali la curva d’un orizzonte che s’allarga.\nSono tornato a Marozia dopo anni; la profezia della\nSibilla si considera avverata da tempo; il vecchio secolo\nè sepolto; il nuovo è al culmine. La città certo è cambiata, e forse in meglio. Ma le ali che ho visto in giro sono\nquelle d’ombrelli diffidenti sotto i quali palpebre pesanti s’abbassano sugli sguardi; gente che crede di volare ce\nn’è, ma è tanto se si sollevano dal suolo sventolando palandrane da pipistrello.\nSuccede pure che, rasentando i compatti muri di Marozia, quando meno t’aspetti vedi aprirsi uno spiraglio e\napparire una città diversa, che dopo un istante è già sparita. Forse tutto sta a sapere quali parole pronunciare,\nquali gesti compiere, e in quale ordine e ritmo, oppure\nbasta lo sguardo la risposta il cenno di qualcuno, basta\nche qualcuno faccia qualcosa per il solo piacere di farla,\ne perché il suo piacere diventi piacere altrui: in quel momento tutti gli spazi cambiano, le altezze, le distanze, la\ncittà si trasfigura, diventa cristallina, trasparente come\nuna libellula. Ma bisogna che tutto capiti come per caso,\nsenza dargli troppa importanza, senza la pretesa di star\ncompiendo una operazione decisiva, tenendo ben presente che da un momento all’altro la Marozia di prima\ntornerà a saldare il suo soffitto di pietra ragnatele e muffa sulle teste.\nL’oracolo sbagliava? Non è detto. Io lo interpreto in\nquesto modo: Marozia consiste di due città: quella del\ntopo e quella della rondine; entrambe cambiano nel\ntempo; ma non cambia il loro rapporto: la seconda è\nquella che sta per sprigionarsi dalla prima.\n"
    },
    {
        "ID": "53",
        "category": "Le città continue 5",
        "category_id": "05",
        "chapter": "10",
        "content": "Le città continue. 5.\nPer parlarti di Pentesilea dovrei cominciare a descriverti l’ingresso nella città. Tu certo immagini di vedere\nlevarsi dalla pianura polverosa una cinta di mura, d’avvicinarti passo passo alla porta, sorvegliata dai gabellieri\nche già guatano storto ai tuoi fagotti. Fino a che non\nl’hai raggiunta ne sei fuori; passi sotto un archivolto e ti\nritrovi dentro la città; il suo spessore compatto ti circonda; intagliato nella sua pietra c’è un disegno che ti si rivelerà se ne segui il tracciato tutto spigoli.\nSe credi questo, sbagli: a Pentesilea è diverso. Sono ore\nche avanzi e non ti è chiaro se sei già in mezzo alla città o\nancora fuori. Come un lago dalle rive basse che si perde in\nacquitrini, cosí Pentesilea si spande per miglia intorno in\nuna zuppa di città diluita nella pianura: casamenti pallidi\nche si dànno le spalle in prati ispidi, tra steccati di tavole e\ntettoie di lamiera. Ogni tanto ai margini della strada un infittirsi di costruzioni dalle magre facciate, alte alte o basse\nbasse come in un pettine sdentato, sembra indicare che di\nlà in poi le maglie della città si restringono. Invece tu prosegui e ritrovi altri terreni vaghi, poi un sobborgo arruginito\nd’officine e depositi, un cimitero, una fiera con le giostre,\nun mattatoio, ti inoltri per una via di botteghe macilente\nche si perde tra chiazze di campagna spelacchiata.\nLa gente che s’incontra, se gli chiedi: – Per Pentesilea? – fanno un gesto intorno che non sai se voglia dire:\n“Qui”, oppure: “Piú in là”, o: “Tutt’in giro”, o ancora:\n“Dalla parte opposta”.\n– La città, – insisti a chiedere.\n– Noi veniamo qui a lavorare tutte le mattine, – ti rispondono alcuni, e altri: – Noi torniamo qui a dormire.\n– Ma la città dove si vive? – chiedi.\n– Dev’essere, – dicono, – per lí, – e alcuni levano il\nbraccio obliquamente verso una concrezione di poliedri\nopachi, all’orizzonte, mentre altri indicano alle tue spalle lo spettro d’altre cuspidi.\n– Allora l’ho oltrepassata senza accorgermene?\n– No, prova a andare ancora avanti.\nCosí prosegui, passando da una periferia all’altra, e\nviene l’ora di partire da Pentesilea. Chiedi la strada per\nuscire dalla città; ripercorri la sfilza dei sobborghi sparpagliati come un pigmento lattiginoso; viene notte; s’illuminano le finestre ora piú rade ora piú dense.\nSe nascosta in qualche sacca o ruga di questo slabbrato circondario esista una Pentesilea riconoscibile e ricordabile da chi c’è stato, oppure se Pentesilea è solo periferia di se stessa e ha il suo centro in ogni luogo, hai\nrinunciato a capirlo. La domanda che adesso comincia a\nrodere nella tua testa è piú angosciosa: fuori da Pentesilea esiste un fuori? O per quanto ti allontani dalla città\nnon fai che passare da un limbo all’altro e non arrivi a\nuscirne?\n"
    },
    {
        "ID": "54",
        "category": "Le città nascoste 4",
        "category_id": "04",
        "chapter": "10",
        "content": "Le città nascoste. 4.\nInvasioni ricorrenti travagliarono la città di Teodora\nnei secoli della sua storia; a ogni nemico sgominato\nun’altro prendeva forza e minacciava la sopravvivenza\ndegli abitanti. Sgombrato il cielo dai condor si dovette\nfronteggiare la crescita dei serpenti; lo sterminio dei ragni lasciò le mosche moltiplicarsi e nereggiare; la vittoria\nsulle termiti consegnò la città in balia dei tarli. A una a\nuna le specie inconciliabili con la città dovettero soccombere e si estinsero. A furia di sbranare scaglie e carapaci, di svellere elitre e penne, gli uomini diedero a Teodora l’esclusiva immagine di città umana che ancora la\ndistingue.\nMa prima, per lunghi anni, restò incerto se la vittoria\nfinale non sarebbe stata dell’ultima specie rimasta a contendere agli uomini il possesso della città: i topi. D’ogni\ngenerazione di roditori che gli uomini riuscivano a sterminare, i pochi sopravvissuti davano luce a una progenie piú\nagguerrita, invulnerabile dalle trappole e refrattaria a ogni\nveleno. Nel giro di poche settimane, i sotterranei di Teodora si ripopolavano d’orde di ratti dilaganti. Finalmente,\ncon un’estrema ecatombe, l’ingegno micidiale e versatile\ndegli uomini l’ebbe vinta sulle soverchianti attitudini vitali dei nemici.\nLa città, grande cimitero del regno animale, si richiuse asettica sulle ultime carogne seppellite con le ultime\nloro pulci e gli ultimi microbi. L’uomo aveva finalmente\nristabilito l’ordine del mondo da lui stesso sconvolto:\nnessun’altra specie vivente esisteva per rimetterlo in forse. Per ricordo di quella che era stata la fauna, la biblioteca di Teodora avrebbe custodito nei suoi scaffali i tomi di Buffon e di Linneo.\nCosí almeno gli abitanti di Teodora credevano, lontani dal supporre che una fauna dimenticata si stava risvegliando dal letargo. Relegata per lunghe ere in nascondigli appartati, da quando era stata spodestata dal sistema\ndelle specie ora estinte, l’altra fauna tornava alla luce dagli scantinati della biblioteca dove si conservano gli incunaboli, spiccava salti dai capitelli e dai pluviali, s’appollaiava al capezzale dei dormienti. Le sfingi, i grifi, le\nchimere, i draghi, gli ircocervi, le arpie, le idre, i liocorni, i basilischi riprendevano possesso della loro città.\n"
    },
    {
        "ID": "55",
        "category": "Le città nascoste 5",
        "category_id": "05",
        "chapter": "10",
        "content": "Le città nascoste. 5.\nAnziché dirti di Berenice, città ingiusta, che incorona\ncon triglifi abachi metope gli ingranaggi dei suoi macchinari tritacarne (gli addetti al servizio di lucidatura quando alzano il mento sopra le balaustre e contemplano gli\natri, le scalee, i pronai si sentono ancora piú prigionieri e\nbassi di statura), dovrei parlarti della Berenice nascosta,\nla città dei giusti, armeggianti con materiali di fortuna\nnell’ombra di retrobotteghe e sottoscale, allacciando una\nrete di fili e tubi e carrucole e stantuffi e contrappesi che\ns’infiltra come una pianta rampicante tra le grandi ruote\ndentate (quando queste s’incepperanno, un ticchettio\nsommesso avvertirà che un nuovo esatto meccanismo governa la città); anziché rappresentarti le vasche profumate delle terme sdraiati sul cui bordo gli ingiusti di Berenice intessono con rotonda eloquenza i loro intrighi e osservano con occhio proprietario le rotonde carni delle\nodalische che si bagnano, dovrei dirti di come i giusti,\nsempre guardinghi per sottrarsi alle spiate dei sicofanti e\nalle retate dei giannizzeri, si riconoscano dal modo di\nparlare, specialmente dalla pronuncia delle virgole e delle parentesi; dai costumi che serbano austeri e innocenti\neludendo gli stati d’animo complicati e ombrosi; dalla\ncucina sobria ma saporita, che rievoca un’antica età\ndell’oro: minestrone di riso e sedano, fave bollite, fiori di\nzucchino fritti.\nDa questi dati è possibile dedurre un’immagine della\nBerenice futura, che ti avvicinerà alla conoscenza del vero piú d’ogni notizia sulla città quale oggi si mostra.\nSempre che tu tenga conto di ciò che sto per dirti: nel\nseme della città dei giusti sta nascosta a sua volta una semenza maligna; la certezza e l’orgoglio d’essere nel giusto – e d’esserlo piú di tanti altri che si dicono giusti piú\ndel giusto – fermentano in rancori rivalità ripicchi, e il\nnaturale desiderio di rivalsa sugli ingiusti si tinge della\nsmania d’essere al loro posto a far lo stesso di loro.\nUn’altra città ingiusta, pur sempre diversa dalla prima,\nsta dunque scavando il suo spazio dentro il doppio involucro delle Berenici ingiusta e giusta.\nDetto questo, se non voglio che il tuo sguardo colga\nun’immagine deformata, devo attrarre la tua attenzione\nsu una qualità intrinseca di questa città ingiusta che germoglia in segreto nella segreta città giusta: ed è il possibile risveglio – come un concitato aprirsi di finestre – d’\nun latente amore per il giusto, non ancora sottoposto a\nregole, capace di ricomporre una città piú giusta ancora\ndi quanto non fosse prima di diventare recipiente\ndell’ingiustizia. Ma se si scruta ancora nell’interno di\nquesto nuovo germe del giusto vi si scopre una macchiolina che si dilata come la crescente inclinazione a imporre ciò che è giusto attraverso ciò che è ingiusto, e forse è\nil germe d’un’immensa metropoli...\nDal mio discorso avrai tratto la conclusione che la vera Berenice è una successione nel tempo di città diverse,\nalternativamente giuste e ingiuste. Ma la cosa di cui volevo avvertirti è un’altra: che tutte le Berenici future sono già presenti in questo istante, avvolte l’una dentro\nl’altra, strette pigiate indistricabili."
    }
]